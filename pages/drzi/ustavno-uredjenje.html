<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <meta name="author" content="Vladimir Maksimović" />
    <!-- JS Script -->
    <script src="../../assets/js/main.js" defer></script>
    <!-- CSS Link -->
    <link rel="stylesheet" href="../../assets/css/style.css" />
    <title>lion_tamer</title>
  </head>

  <body>
    <!-- header-->
    <header id="page-top">
      <!-- main navbar -->
      <ul class="brand">
        <li>
          <a href="../../index.html" class="brand-link">Home</a>
        </li>
      </ul>
      <nav>
        <ul class="main-navbar">
          <!-- <li class="brand">
            <a href="../../index.html" class="brand-link">Home</a>
          </li> -->
          <li><a href="../about.html">About Me</a></li>
          <li><a href="./../school.html">School</a></li>
          <li>
            <a href="../reminder.html">Reminder &darr;</a>
            <div class="wrapper">
              <ul class="reminder-nav">
                <li><a href="#">Agencija</a></li>
                <li><a href="./school-dt.html">Dimitrije</a></li>
                <li><a href="./school-sm.html">Svetozar</a></li>
                <li><a href="./school-sn.html">Nemanja</a></li>
                <li>
                  <a href="./instructions.html">Uputstva</a>
                </li>
              </ul>
            </div>
          </li>
        </ul>
      </nav>
    </header>

    <!-- main -->
    <main>
      <h1>Agencija Page</h1>

      <!-- to top btn -->
      <button class="to-top-btn"><a href="#page-top">Up</a></button>

      <!-- content container -->
      <div class="content-container">
        <!-- side navbar -->
        <aside>
          <!-- search -->
          <!-- <input type="text" id="search" /> -->

          <!-- aide navbar links -->
          <ul>
            <li><a href="#kontni-ovir">Kontni okvir</a></li>
            <li><a href="#konta">Konta</a></li>
            <li><a href="#ulaz-materijala">Ulaz materijala</a></li>
            <li><a href="#knjizenje-blagajne">Blagajna</a></li>
            <li><a href="#knjizenje-ugovor-o-delu">Ugovor o delu</a></li>
            <li><a href="#invoitix">Invoitix - devize</a></li>
            <li><a href="#prodaja-deviza">Prodaja deviza</a></li>
            <li><a href="#knjizenje-obracuna-zarada">Obracun zarada</a></li>
            <li><a href="#isplata-zarada">Isplata zarada</a></li>
            <li><a href="#licna-zarada">Licna zarada</a></li>
          </ul>
        </aside>

        <!-- content articles -->
        <article class="content">
          <section>
            УСТАВНО УРЕЂЕЊЕ ПОЈАМ И МАТЕРИЈА УСТАВА Устав је највиши и основни
            правни акт једне државе. Посматран као скуп правних норми, Устав се
            може дефинисати: 1. у формалном смислу - Устав је највиши општи
            правни акт који је донет у форми писаног уставног документа најјаче
            правне снаге. 2. у материјалном смислу - Устав представља скуп
            правних норми (правила) којима се уређују основи државног и
            друштвеног уређења једне државе. Устав у материјалном смислу
            представља шири појам од устава у формалном смислу јер, поред
            највишег општег правног акта у форми писаног уставног документа
            (устава у формалном смислу), обухвата и законе који уређују уставну
            материју, као и неписана обичајна правила. Устав у материјалном
            смислу има свака држава, али устав у формалном смислу не постоји у
            свакој земљи (на пример, Велика Британија нема устав у формалном
            смислу; њен устав у материјалном смислу чине закони који уређују
            уставну материју и неписана обичајна правила). Правни поредак је
            хијерархијски уређен. Устав је на врху хијерархије општих правних
            аката у једној држави. Сви остали правни акти у оквиру правног
            поретка извиру из устава и морају бити у сагласности са уставом (у
            супротном, они морају бити уклоњени из правног поретка). Својство
            устава да представља највиши општи правни акт произлази из тога што
            устав доноси правно суверена, односно правно неограничена власт
            (уставотворна власт). Доношењем устава почиње стварање права, устав
            успоставља поредак правних норми и одређује им правну снагу. Устав
            је и основни општи правни акт једне државе. Ово својство устава
            произлази из тога што његове норме дефинишу основне принципе
            функционисања државе, представљају основ и оквир за уређење државне
            власти и свих друштвених односа у једној држави и утврђују права и
            слободе грађана који у тој држави живе. Материја устава обухвата две
            групе питања: 1. уређење државне власти a. територијална и
            функционална организација државне власти и начин њеног
            функционисања; b. државни органи и њихова надлежност; c. односи
            између државних органа; d. акти које државни органи доносе у оквиру
            своје надлежности, 2. друштво и грађане a. људска права и слободе;
            b. основи економског и социјалног уређења; c. начин обликовања
            политичке воље грађана и облици њеног изражавања. Политички појам
            устава - Устав се може одредити и као средство делотворног
            ограничавања државне власти, ради заштите људских права и слобода. У
            политичком смислу постоји онда када је онемогућена самовоља и
            злоупотреба државне власти од стране њених носилаца. Социолошки
            појам устава - Устав се може дефинисати и полазећи од односа
            нормативног (онога што је прокламовано у тексту устава) и стварног
            (онога што реално постоји у друштвеној стварности). Стварни устав
            представља реални, фактички однос сила у једном друштву, а писани
            устав вреди само у оној мери у којој одговара стварном уставу.
            Подела устава може се вршити на основу различитих критеријума: 1. да
            ли се устав налази у писаном документу или у неписаним, обичајним
            правилима, устави се деле на писане и неписане, 2. да ли се устав
            налази у једном документу или у више њих, устави се деле на
            кодификоване и некодификоване, 3. Према начину (поступку)
            доношења/промене устава, устави се деле на чврсте и меке. Чврст
            устав се доноси и мења по поступку који је сложенији од поступка за
            доношење обичног закона, а мек устав се доноси (мења) као обичан
            закон (Устав Републике Србије, донет 2006. Године, спада у чврсте
            уставе). Устав доноси или уставотворна скупштина – скупштина коју
            чине народни представници изабрани управо и једино са задатком да
            донесу устав, након чега им мандат престаје – или скупштина
            (парламент) као законодавни орган, али, по правилу, по посебном
            поступку који се примењује само на доношење и промену устава, а који
            је сложенији од поступка по коме се доносе закони. Када је за
            доношење устава надлежан орган који је истовремено и законодавни
            орган, онда не само материја која се уставом уређује већ и
            специфичност поступка за његово доношење дају овом правном акту
            посебност и јачу правну снагу од закона. РАЗВОЈ УСТАВНОСТИ У СРБИЈИ
            Почеци и развој уставности у Србији до 1918. године Почеци
            уставности у модерно доба у Србији везују се за време Првог српског
            устанка, а били су проузроковани, с једне стране, борбом за власт
            између Карађорђа и других утицајних старешина у устанку − војвода, а
            с друге стране, неодређеном улогом и нејасним односом два главна
            државна органа: врховног вожда (Карађорђа) и Правитељствујушчег
            совјета. Из тог периода позната су два уставна акта, а оба
            представљају неку врсту уговора између врховног вожда и
            Правитељствујушчег совјета, којима су уређени њихови међусобни
            односи и расподела надлежности. Према акту из 1808. године,
            Карађорђе је признат за наследног „првог и врховног српског
            предводитеља“а Правитељствујушчи совјет је по својој функцији
            представљао неки облик владе. Исти односи између врховног вожда и
            Правитељствујушчег совјета задржани су и по уставном акту из 1811.
            године, с том разликом што је Правитељствујушчи совјет поред улоге
            владе добио и улогу великог суда. Наведени уставни акти имају велики
            значај за утврђивање модерне државности Србије. Међутим, укупне
            прилике у Србији у то време нису омогућавале доношење устава у
            правом смислу те речи. Сретењски устав. Султановим хатишерифом из
            1830. године, Турска је, под притиском Русије, Србији признала
            унутрашњу аутономију (у оквиру Турске). Србија је већ 1835. године,
            на Сретење, донела свој први устав, и то самостално, без учешћа
            турских органа и без потврде султана. (Због великог значаја за
            државност Србије, како Првог српског устанка, тако и Сретењског
            устава, Законом о државним и другим празницима у Републици Србији
            утврђено је да је државни празник Републике Србије Сретење – Дан
            државности Србије, спомен на дан када је на збору у Орашцу 1804.
            године дигнут Први српски устанак и дан када је у Крагујевцу 1835.
            године „издан и заклетвом потврђен први Устав Књажевства Сербије.
            Сретење – Дан државности Србије празнује се 15. и 16. фебруара.) По
            Сретењском уставу, Србија је имала три централна органа државне
            власти: кнеза, Државни савет и Народну скупштину. Кнез и Државни
            савет су делили извршну и законодавну власт, при чему је улога кнеза
            била доминантна (Државни савет није могао донети закон без
            сагласности кнеза, а кнез је имао и право да поставља чланове
            Државног савета). Државни савет имао је и судску властНародна
            скупштина није била законодавно тело, али је утврђивала порезе и
            друге дажбине и давала сагласност на задуживање земље. Поред тога,
            Народна скупштина је имала право учешћа у вршењу уставотворне власти
            (уз Државни савет и кнеза). Народна скупштина је била у потпуности
            изабрано тело (њу је чинило 100 депутата). Сретењски устав је имао и
            одредбе о правима грађана (пре свега о личним правима), а садржавао
            је и одредбe којима се чиновницима гарантовала сталност запослења и
            државна пензија за случај старости или болести. Овакав устав, рађен
            под утицајем француског устава из 1791. године, није одговарао ни
            унутрашњим приликама тадашње Србије, нити спољним факторима који су
            одлучивали о њеној судбини. Кнез Милош је био незадовољан тиме што
            је његову власт ограничавао Државни савет, а Аустрији, Русији и
            Турској нису одговарале напредне (за то време) одредбе о Народној
            скупштини и правима грађана, па је Сретењски устав повучен а да
            практично није био ни примењиван (трајао је око месец дана). Устав
            из 1838. године (Турски устав). Турска је 1838. године, у облику
            султановог хатишерифа, октроисала (подарила) Србији нови устав, који
            је познат под именом Турски устав. По том уставу, највиши органи
            власти били су кнез и Савет (Савет је имао 17 чланова). Кнез је
            именовао чланове Савета, али није могао да их смени без сагласности
            турске владе. Законодавна власт била је подељена између кнеза и
            Савета, али је Савет имао значајнију улогу. На тај начин, власт
            кнеза била је знатно ограничена. Судска власт била је одвојена од
            законодавне и извршне власти. Законом из 1861. године (који је по
            својој суштини био уставног карактера јер је мењао одредбе формално
            важећег устава) положај Савета био је знатно измењен. Промењен му је
            назив у Државни савет, а кнез је добио право да пензионише
            саветнике, па је на тај начин Државни савет био потчињен кнезу.
            Устав из 1869. године (Намеснички устав). После убиства кнеза
            Михаила 1868. године, Намесништво је припремило нови устав, који је
            усвојила Велика народна скупштина у Крагујевцу 1869. године. По том
            уставу, највиши органи власти били су кнез и Народна скупштина, који
            су заједнички вршили законодавну власт. Кнез је ипак био надмоћнији
            чинилац у законодавству. Такође, кнез је постављао и отпуштао
            министре и они нису били политички одговорни Народној скупштини.
            Државни савет је претворен у највиши управни суд у земљи. Устав из
            1888. године. Србија је међународно призната као суверена и
            независна држава на Берлинском конгресу 1878. године. Велика народна
            скупштина донела је 1888. године нови устав. Овај устав је нарочито
            значајан за развој уставности у Србији јер уводи парламентаризам
            (министри се именују по вољи парламентарне већине и остају на том
            положају док имају поверење парламентарне већине), па Србија постаје
            парламентарна монархија. Органи државне власти, по овом уставу, јесу
            краљ, Народна скупштина и Министарски савет (чине га министри).
            Народна скупштина и краљ заједнички врше законодавну власт.
            Установљена је политичка одговорност министара пред Народном
            скупштином. Устав гарантује грађанска права, избори су непосредни
            (посланички мандати се расподељују по систему сразмерног
            представништва), судови су независни, а уведена је окружна, среска и
            општинска самоуправа. Краљ Александар Обреновић је 1894. године
            државним ударом обуставио Устав из 1888. године и вратио на снагу
            Устав из 1869. године (који је важио све до Устава из 1901. године).
            Устав из 1901. године. Краљ Александар Обреновић је 1901. године
            октроисао нови устав. Тај устав је успоставио дводомо народно
            представништво, састављено од Народне скупштине и Сената.
            Парламентаризам (који је постојао по Уставу из 1888. године) није
            уведен. Краљ је именовао и разрешавао министре и они су политички
            одговарали само њему (не и парламенту). И када је реч о правима
            грађана, нови устав је у односу на Устав из 1888. године представљао
            корак назад. Устав из 1903. године. Маја 1903. године убијен је Краљ
            Александар Обреновић. За краља је проглашен Петар Карађорђевић и
            донет је нови устав. Уставом из 1903. године заправо је враћен на
            снагу Устав из 1888. године (уз неколико измена). Тиме је и
            парламентаризам био враћен у политички живот Србије. Уставни развој
            Србије у првој jугословенској држави После Првог светског рата
            створена је заједничка држава Срба, Хрвата и Словенаца. Настанку те
            државе претходило је неколико значајних докумената (између осталих,
            Крфска декларација из 1917. године – политички споразум закључен
            између српске владе и Југословенског одбора, који је представљао
            Србе, Хрвате и Словенце с подручја Аустроугарске), а до коначног
            уједињења је дошло 1. децембра 1918. године. Србија је постала
            саставни део заједничке државе. Са гледишта међународног права,
            Краљевина Срба, Хрвата и Словенаца није била нова, него стара
            држава, јер је наследила цео систем међународних уговора Краљевине
            Србије, без прекида међународноправног континуитета. Са гледишта
            уставног права, међутим, Краљевина Срба, Хрвата и Словенаца
            представљала је нову државу. Устав Краљевине Срба, Хрвата и
            Словенаца из 1921. године (Ви¬довдански устав). Први Устав Краљевине
            Срба, Хрвата и Словенаца донет је 28. јуна, на Видовдан, 1921.
            године. У историји националне уставности он је познат као
            Видовдански устав. По том уставу, Краљевина Срба, Хрвата и Словенаца
            је била уставна, парламентарна и наследна монархија. По облику
            државног уређења, то је била унитарна држава, а јединице
            административно-територијалне поделе биле су: области, окрузи,
            срезови и општине. Област, највећа јединица, није могла имати више
            од 800.000 становника. Централни органи власти били су краљ, Народна
            скупштина (била је једнодома) и Министарски савет. Законодавну власт
            вршили су краљ и Народна скупштина заједнички, а министри су били
            одговорни и краљу и Народној скупштини. Судску власт вршили су
            судови, који су били независни. Државни савет је био врховни управни
            суд. Видовдански устав је поред класичних личних и политичких права
            и слобода утврђивао и многа социјално-економска права. Национална и
            верска хетерогеност становништва нове државе осликавала се и у
            саставу Народне скупштине, па је било тешко формирати парламентарну
            већину, а то је опет водило честим парламентарним кризама. Краљ
            Александар Карађорђевић је 6. јануара 1929. године суспендовао
            Видовдански устав и завео личну владавину. Октобра 1929. године
            држава је добила назив Краљевина Југославија. Земља је подељена на
            девет бановина. Устав Краљевине Југославије из 1931. године. Краљ
            Александар Карађорђевић је 3. септембра 1931. године октроисао нови
            устав, па је Устав Краљевине Југославије из 1931. године познат као
            септембарски или као октроисани устав. По том уставу, Краљевина
            Југославија је уставна и наследна (не и парламентарна) монархија.
            Краљ је био доминантан чинилац у раду и законодавне и извршне
            власти. Успостављено је дводомо народно представништво, састављено
            од Народне скупштине и Сената. Министри су били одговорни само
            краљу. Задржано је унитарно уређење државе, са поделом на бановине.
            Уставни развој и распад друге Југославије Устав Федеративне Народне
            Републике Југославије из 1946. године. После Другог светског рата,
            31. јануара 1946. године, Уставотворна скупштина је донела први
            устав друге Југославије – Устав Федеративне Народне Републике
            Југославије. Овај устав је рађен у великој мери по угледу на Устав
            Совјетског Савеза из 1936. године. Уведено је федеративно уређење
            државе (уместо унитарног), са шест федералних јединица (народних
            република), а у саставу једне од њих, Народне Републике Србије,
            образоване су две аутономне јединице: Аутономна покрајина Војводина
            и Аутономна Косовско-метохијска област. Највиши савезни органи
            државне власти били су: дводома Народна скупштина (чине је Савезно
            веће и Веће народа), Президијум Народне скупштине (колективни шеф
            државе) и Влада. У погледу друштвено-економског уређења, Устав је
            имао за циљ стварање претпоставки за развијање нових
            (социјалистичких) друштвено-економских односа. Држава је имала
            одлучујућу улогу у развоју политичког, привредног и целокупног
            друштвеног живота земље. Уставни закон из 1953. године. После
            политичког разлаза са руководством Совјетског Савеза, Југославија је
            почела да трага за властитим моделима развоја социјализма и убрзо су
            предузете мере у правцу деетатизације, преношењем државних овлашћења
            на привредне организације и установе. Тиме се почетком педесетих
            година улази у период тзв. самоуправног социјализма. Уставни закон
            из 1953. године није био целовит устав, јер је уређивао само део
            уставне материје. Ипак, тај уставни закон успоставио је друкчије
            друштвено уређење од оног које је било успостављено Уставом из 1946.
            године. Уведена је друштвена својина над средствима за производњу, а
            радници образују радничке савете као облике остваривања
            самоуправљања у привреди и у друштвеним делатностима (у образовању,
            култури и социјалним службама). Савезна народна скупштина је
            дводома, а један од домова је веће произвођача (посланике тог већа
            бирају запослени произвођачи). Уместо Президијума Народне скупштине
            уведен је председник Републике као инокосни шеф државе, а уместо
            Владе – Савезно извршно веће. Председник Републике је био
            истовремено и председник Савезног извршног већа. Устав
            Социјалистичке Федеративне Републике Југославије из 1963. године.
            Овај устав је био наглашено прожет идеологијом, па је у складу с тим
            био промењен и назив државе (нови назив био је: Социјалистичка
            Федеративна Република Југославија). У области друштвено-економског
            уређења, основни уставни институти били су друштвена својина и
            самоуправљање. Међу уставним слободама и правима, највиши ранг
            добило је право грађана на друштвено самоуправљање, које је
            проглашено неприкосновеним. Савезна скупштина имала је пет домова
            (већа), а председник Републике више није био истовремено и
            председник Савезног извршног већа. Уставом из 1963. године по први
            пут је уведено уставно судство (Уставни суд Југославије и уставни
            судови република). Југославија је била прва социјалистичка земља на
            свету која је увела уставне судове. Устав Социјалистичке Федеративне
            Републике Југославије из 1974. године. И пре доношења овог устава,
            уставним амандманима из 1971. године (којима је значајно измењен
            Устав из 1963. године) унети су елементи конфедерализма у
            функционисање југословенске федерације. Устав из 1974. године
            наставио је и продубио процес слабљења положаја и улоге федерације и
            јачања улоге република и аутономних покрајина и још више је ојачао
            конфедералне елементе у већ ослабљеном југословенском федерализму.
            По Уставу из 1974. године, сви савезни органи били су конституисани
            на начелу једнаке заступљености република и одговарајуће
            заступљености покрајина, а поједини органи на начелу једнаке
            заступљености не само република него и покрајина (на пример,
            Председништво СФРЈ). У Савезној скупштини, која је била дводома,
            грађани нису били непосредно представљени ни у једном дому, већ су
            оба дома чинили представници република и покрајина, што је велико
            одступање од начела федерализма. Одлуке су се, по правилу, доносиле
            сагласношћу представника свих република и покрајина. У вршење
            појединих функција федерације непосредно су били укључени републички
            и покрајински органи (на пример, закони у Већу република и покрајина
            доношени су на основу сагласности републичких и покрајинских
            скупштина). За извршавање савезних прописа били су, по правилу,
            надлежни органи република и покрајина, тако да федерација није
            располагала потребним инструментима за њихово спровођење. Смањење
            значаја и улоге савезне државе, а насупрот томе јачање улоге
            федералних јединица и аутономних покрајина, довело је до тога да
            федералне институције функционишу само у оној мери и онда када је то
            одговарало интересима република и покрајина. Таква уставна решења
            подстакла су сепаратизам. Словенија, Хрватска, Македонија и Босна и
            Херцеговина прогласиле су се за самосталне и независне државе 1991.
            године, доношењем једностраних аката који су били супротни савезном
            уставу, а 1992. године биле су и међународно признате. Тиме је
            престала да постоји тзв. друга Југославија. Устав Републике Србије
            из 1990. године Устав Републике Србије из 1990. године је, с једне
            стране, предвиђао да је Република Србија у саставу федеративне
            државе, а с друге стране, уређивао је целину уставне материје једне
            државе која би могла и самостално да функционише. Тај устав
            карактерише одсуство идеолошких одредница које су имали устави у
            време тзв. самоуправног социјализма (на пример, из назива државе
            изостављен је атрибут: социјалистичка), као и враћање класичним
            уставноправним институтима (владавина права, подела власти,
            политички плурализам и широк круг људских слобода и права). Устав
            Републике Србије из 1990. године определио се за
            мешовито-парламентарни систем власти, који, поред уобичајених
            карактеристика парламентарног система, садржи и неке елементе
            председничког система (на пример: председника Републике бирају
            грађани на непосредним изборима; председник Републике има право да
            захтева да Народна скупштина поново гласа о усвојеном закону;
            председник Републике има право да распусти Народну скупштину на
            образложен предлог Владе). Уставотворна и законодавна власт припада
            Народној скупштини (она има 250 народних посланика). Извршна власт
            припада Влади, коју бира Народна скупштина. Судска власт припада
            судовима, који су независни, а судијска функција је стална. Оцену
            уставности и законитости врши Уставни суд, чије су одлуке
            општеобавезне и извршне (Уставни суд има девет судија, а функција им
            је стална). По овом уставу, у Републици Србији постоје две аутономне
            покрајине: Аутономна покрајина Војводина и Аутономна покрајина
            Косово и Метохија, као облици територијалне аутономије. Аутономија
            аутономних покрајина, за разлику од уставних решења из 1974. године,
            није имала елементе државности. Јединице локалне самоуправе су
            општине, градови и град Београд. Устав Савезне Републике Југославије
            из 1992. године После сецесије четири федералне јединице, Савезно
            веће Скупштине СФРЈ (са преосталим делегатима из Србије и Црне Горе
            у свом саставу), на основу предлога и сагласности Народне скупштине
            Републике Србије и Скупштине Републике Црне Горе, донело је, 27.
            априла 1992. године, Устав Савезне Републике Југославије. Тиме је и
            формално, са становишта унутрашњег, уставног права, престала да
            постоји друга Југославија и настала је нова, трећа југословенска
            држава. Према овом уставу, у федерацији је успостављен парламентарни
            систем власти (са елементима канцеларског система). Савезна
            скупштина је дводома (чине је Веће грађана и Веће република).
            Председника Републике (који, поред овлашћења да командује Војском
            Југославије у складу са одлукама Врховног савета одбране, има
            углавном репрезентативна овлашћења) бира Савезна скупштина. Врховни
            савет одбране чине председник Републике и председници република
            чланица (председник Републике је председник Врховног савета
            одбране). Главни носилац извршне власти је Савезна влада. Савезна
            скупштина бира само председника Савезне владе, а он самостално
            именује и разрешава савезне министре (канцеларски систем). У односу
            на Устав Републике Србије из 1990. године, овај устав садржи ширу
            листу људских и грађанских слобода и права. У јулу 2000. године
            усвојени су амандмани на Устав Савезне Републике Југославије. По тим
            амандманима, председник Републике се бира на непосредним изборима,
            Савезну владу (и председника и чланове Савезне владе) бира Савезна
            скупштина (напуштен је канцеларски систем), а посланици у Већу
            република бирају се на непосредним изборима, у складу са савезним
            законом (по уставним решењима из 1992. године, уређивање избора
            посланика у Веће република било је препуштено законима република
            чланица). Усвајање наведених амандмана изазвало је политичку кризу у
            односима Републике Србије и Републике Црне Горе. То је додатно
            ослабило савезну државу, која је и иначе имала проблеме у
            функционисању јер је, како је показало и страно искуство, тешко
            успоставити складну федерацију од само две федералне јединице,
            нарочито кад је једна од њих знатно већа од друге. Државна заједница
            Србија и Црна Гора Проблеми у функционисању савезне државе и тежња
            Републике Црне Горе да се осамостали довели су до престанка
            постојања Савезне Републике Југославије и стварања државне заједнице
            Србија и Црна Гора. Уставну материју ове државне заједнице уређивала
            су два уставно-правна акта – Уставна повеља државне заједнице Србија
            и Црна Гора и Повеља о људским и мањинским правима и грађанским
            слободама. Оба наведена уставноправна акта донета су 2003. године,
            од стране Народне скупштине Републике Србије, Скупштине Републике
            Црне Горе и Савезне скупштине. По Уставној повељи, државна заједница
            Србија и Црна Гора је један субјект међународног права. Органи
            државне заједнице су: Скупштина Србије и Црне Горе, председник
            Србије и Црне Горе, Савет министара и Суд Србије и Црне Горе.
            Скупштина Србије и Црне Горе је једнодома и чини је 126 посланика,
            од којих је 91 из Србије и 35 из Црне Горе, а одлуке доноси већином
            гласова од укупног броја посланика, с тим да за одлуку гласа и
            већина од укупног броја посланика из сваке државе чланице. Скупштина
            Србије и Црне Горе доноси законе из надлежности државне заједнице,
            бира председника Србије и Црне Горе, Савет министара и судије Суда
            Србије и Црне Горе и обавља друге послове утврђене Уставном повељом.
            Председник Србије и Црне Горе представља Србију и Црну Гору у земљи
            и иностранству, председава Саветом министара и руководи његовим
            радом (функција шефа државе и шефа владе била је, дакле, спојена у
            једној функцији) и обавља друге послове утврђене Уставном повељом.
            Савет министара утврђује и спроводи политику Србије и Црне Горе и
            обавља друге извршне функције, у складу с Уставном повељом. Савет
            министара чине председник Србије и Црне Горе и пет министара. Суд
            Србије и Црне Горе је по Уставној повељи обављао, поред судске
            функције, и функцију уставног суда, у оквиру надлежности државне
            заједнице Србија и Црна Гора. Суд је чинио једнак број судија из обе
            државе чланице. Уставном повељом било је предвиђено и да Србија и
            Црна Гора има Војску, која је под демократском и цивилном контролом.
            Врховни командант Војске је Врховни савет одбране, који чине
            председник Србије и Црне Горе и председници држава чланица. Врховни
            савет одбране одлуке доноси консензусом. По Уставној повељи, по
            истеку периода од три године, државе чланице имају право да покрену
            поступак за промену државног статуса, односно за иступање из државне
            заједнице Србија и Црна Гора. Одлука о иступању из државне заједнице
            Србија и Црна Гора доноси се након референдума. У случају иступања
            државе Црне Горе из државне заједнице Србија и Црна Гора,
            међународни документи који се односе на Савезну Републику
            Југославију, посебно Резолуција 1244 Савета безбедности Уједињених
            нација, односили би се и у целости важили за државу Србију, као
            следбеника. Држава чланица која искористи право иступања не
            наслеђује право на међународноправни субјективитет, а сва спорна
            питања посебно се регулишу између државе следбеника и осамостаљене
            државе. Република Црна Гора је искористила ово право и на
            референдуму 2006. године донела одлуку о свом иступању из државне
            заједнице Србија и Црна Гора. У новим правним и политичким
            околностима, у Републици Србији усвојен је нови устав. Устав
            Републике Србије, проглашен у Народној скупштини 8. новембра 2006.
            године, има преамбулу и десет делова: 1. Начела Устава; 2. Људска и
            мањинска права и слободе; 3. Економско уређење и јавне финансије; 4.
            Надлежност Републике Србије; 5. Уређење власти; 6. Уставни суд; 7.
            Територијално уређење; 8. Уставност и законитост; 9. Промена Устава;
            10. Завршна одредба. УСТАВНА ПРЕАМБУЛА Устав по правилу садржи један
            текст, обично свечаног тона, који није исказан у виду чланова устава
            и који претходи одредбама устава, а назива се преамбула (што значи
            увод или предговор). Преамбула најчешће нема правни, већ само
            политички карактер. С обзиром на правни и политички значај устава
            као највишег правног акта једне државе, устави обично имају
            преамбулу. Ипак, она није обавезни саставни део устава. Ако устав
            има преамбулу, она или претходи називу устава или се налази испод
            назива устава, на почетку уставног текста и претходи уставним
            нормама. Најчешће се састоји од једне дугачке реченице подељене у
            више посебних ставова, у којој се изражавају циљеви и начела новог
            уставног уређења, као и основни политички разлози и мотиви за
            доношење новог устава. Уставна преамбула доприноси бољем разумевању
            одредаба устава. Преамбула Устава Републике Србије констатује да тај
            устав грађани Србије доносе полазећи од државне традиције српског
            народа и равноправности свих грађана и етничких заједница у Србији,
            полазећи и од тога да је Покрајина Косово и Метохија саставни део
            територије Србије, да има положај суштинске аутономије у оквиру
            суверене државе Србије и да из таквог положаја Покрајине Косово и
            Метохија следе уставне обавезе свих државних органа да заступају и
            штите државне интересе Србије на Косову и Метохији у свим унутрашњим
            и спољним политичким односима. Из овако формулисане преамбуле
            произлази да су државна традиција српског народа, равноправност свих
            грађана и етничких заједница у Србији и настојање да Покрајина
            Косово и Метохија остане саставни део територије Србије представљали
            главна полазишта приликом доношења Устава Републике Србије 2006.
            године. НАЧЕЛА УСТАВА Начела устава представљају најопштије уставне
            одредбе које се налазе на почетку нормативног дела устава и
            изражавају основне одреднице државног уређења једне државе, основне
            вредности и принципе којима се уставотворац руководио при уређивању
            појединих института, као и основне циљеве којима устав тежи. Стога
            се уставним начелима одређују највише друштвене вредности које устав
            штити. Начелима Устава Републике Србије: 1. дефинише се Република
            Србија, 2. одређују се носиоци суверености, 3. прокламују владавина
            права, подела власти и политички плурализам, 4. забрањује се сукоб
            интереса, 5. утврђују се државни симболи (грб, застава и химна), 6.
            прокламују се јединственост и недељивост територије Републике Србије
            и неповредивост њене границе, 7. одређују се главни град Републике
            Србије и језик и писмо који су у службеној употреби, 8. утврђују се
            световност државе и право грађана на покрајинску аутономију и
            локалну самоуправу, 9. прокламују се заштита држављана Републике
            Србије и Срба у иностранству и заштита националних мањина, 10. јемчи
            се равноправност полова и гарантује поштовање општепризнатих
            принципа и правила међународног права и права странаца. Република
            Србија. Уставом је Република Србија одређена као држава српског
            народа и свих грађана који у њој живе, заснована на владавини права
            и социјалној правди, начелима грађанске демократије, људским и
            мањинским правима и слободама и припадности европским принципима и
            вредностима. Уставна дефиниција Републике Србије обухвата: 1.
            обележја везана за облик државе (република, заснована на начелима
            грађанске демократије), 2. карактер државе (држава српског народа и
            свих грађана који у њој живе), 3. однос државе и друштва (владавина
            права, социјална правда, људска и мањинска права и слободе) и за 4.
            спољнополитичку и вредносну оријентацију (припадност европским
            принципима и вредностима). Грађанска (народна) сувереност. Док
            сувереност државе означава независност државне власти у односу са
            другим државама (независност у доношењу државних одлука),
            супрематију државне власти у односу на све друге власти и
            институције на територији државе, као и правно неограничену власт–
            грађанска, односно народна сувереност означава грађане, односно
            народ (схваћен као укупност свих грађана) као носиоце власти у
            оквиру државе. Устав Републике Србије утврђује да сувереност потиче
            од грађана који је врше референдумом, народном иницијативом и преко
            својих слободно изабраних представника. Ниједан државни орган,
            политичка организација, група или појединац не може присвојити
            сувереност од грађана, нити успоставити власт мимо слободно изражене
            воље грађана. Референдум је облик непосредног изражавања воље
            грађана којим грађани одлучују о питањима за која је то Уставом и
            законом одређено и о питањима из надлежности Народне скупштине,
            скупштине аутономне покрајине и скупштине јединице локалне
            самоуправе за која Народна скупштина, скупштина аутономне покрајине,
            односно скупштина јединице локалне самоуправе то одлучи. Референдум
            може да буде обавезан ако је Уставом или законом утврђено да се о
            одређеном питању одлука доноси на референдуму, или факултативан, ако
            обавезност одлучивања путем референдума није прописана. По свом
            дејству, референдум може да буде обавезујући (када одлука донета на
            референдуму правно обавезује) или саветодаван (то је случај кад се
            акт који је предмет референдума не усваја путем референдума, него се
            гласањем на референдуму само изражава мишљење о том акту). Такође,
            референдум се може расписати и ради претходног изјашњавања о
            одређеном питању (то је претходни референдум), а ако се на
            референдуму потврђује акт који је донео надлежни орган, онда је реч
            о накнадном референдуму. Народна иницијатива представља право
            одређеног броја грађана да предлажу промену или доношење општих
            правних аката из надлежности Народне скупштине, скупштине аутономне
            покрајине, односно скупштине јединице локалне самоуправе, да
            захтевају расписивање референдума о одређеном питању и да подносе
            друге предлоге у складу с Уставом, законом и статутом. Грађани у
            народној иницијативи могу да формулишу текст правног акта чије
            доношење предлажу, али то није неопходно. Међутим, предлог за
            промену или доношење одговарајућег акта, односно други предлог
            обухваћен народном иницијативом, мора бити сачињен тако да се из
            њега јасно виде правци промена, односно решења о којима надлежни
            орган треба да се изјасни. Одлучивање грађана референдумом и начин
            остваривања народне иницијативе уређени су Законом о референдуму и
            народној иницијативи. Владавина права. Устав утврђује да је
            владавина права основна претпоставка Устава која почива на
            неотуђивим људским правима. Владавина права се остварује слободним и
            непосредним изборима, уставним јемствима људских и мањинских права,
            поделом власти, независном судском влашћу и повиновањем власти
            Уставу и закону. Владавина права као уставна категорија подразумева
            следеће: 1. да је државна власт демократски установљена, односно да
            изражава стварну вољу грађана, изражену на слободним и непосредним
            изборима; 2. да су људска и мањинска права зајемчена Уставом и да се
            непосредно примењују (при чему се законом може прописати само начин
            остваривања тих права, и то ако је то Уставом изричито предвиђено
            или ако је то неопходно за остварење појединог права); 3. да је
            државна власт организована на начелу поделе власти (што значи да
            нема концентрације државне власти код једног државног органа); 4. да
            је судска власт независна (што значи да се законодавна и извршна
            власт не могу мешати у рад судске власти); 5. да је државна власт
            везана Уставом и законима, односно да је држава потчињена праву
            (чиме се спречава самовоља, волунтаризам и арбитрарност у одлучивању
            и вођењу државних послова). Испуњеност услова за постојање владавине
            права истовремено гарантује и обезбеђује једнакост свих грађана, јер
            су пред Уставом и законом сви једнаки и свако може имати само права
            и обавезе засноване на Уставу и закону. Подела власти. Сагласно
            Уставу, правни поредак Републике Србије је јединствен. Уређење
            власти почива на подели власти на: 1. законодавну - надлежна за
            доношење закона, 2. извршну - задужена за њихово извршавање и 3.
            судску - чији је задатак да решава спорове о праву, утврђујући како
            треба применити право у конкретном случају. Однос три гране власти
            заснива се на равнотежи и међусобној контроли. Судска власт је
            независна. Насупрот начелу поделе власти, постоји и начело јединства
            власти, које подразумева или сједињавање законодавне, извршне и
            судске власти у једном државном органу, или превагу једне гране
            власти (на пример, на том начелу се заснивају ауторитарни системи, у
            којима је јединство власти извршено у корист извршне власти).
            Независно од тога да ли формално постоји више различитих државних
            органа, ако један од њих има тако доминантну улогу да може пресудно
            да утиче на рад и одлучивање осталих државних органа, реч је о
            примени начела јединства власти. Политички плурализам. Уставом се
            јемчи и признаје улога политичких странака у демократском обликовању
            политичке воље грађана. Оснивање политичких странака је слободно.
            Ипак, Устав одређује и границе ове слободе. Недопуштено је деловање
            политичких странака које је усмерено на насилно рушење уставног
            поретка, кршење зајемчених људских или мањинских права или изазивање
            расне, националне или верске мржње. О забрани рада политичке странке
            одлучује Уставни суд. Поред тога, политичке странке не могу
            непосредно вршити власт, нити је потчинити себи. Према томе, границу
            слободе деловања политичких странака одређују и начела Устава о
            грађанима као носиоцима суверености, о владавини права и о подели
            власти. Забрана сукоба интереса. Забрана сукоба интереса добила је
            такав значај у Уставу да је дигнута на ниво начела Устава. Нико не
            може вршити државну или јавну функцију која је у сукобу са његовим
            другим функцијама, пословима или приватним интересима. Постојање
            сукоба интереса и одговорност при његовом решавању одређују се
            Уставом и законом. Институт сукоба интереса уређен је Законом о
            Агенцији за борбу против корупције. Световност државе. Устав
            утврђује да је Република Србија световна држава. Цркве и верске
            заједнице су одвојене од државе. Ниједна религија не може се
            успоставити као државна или обавезна. Покрајинска аутономија и
            локална самоуправа. По Уставу, државна власт је ограничена правом
            грађана на покрајинску аутономију и локалну самоуправу. Право
            грађана на покрајинску аутономију и локалну самоуправу подлеже само
            надзору уставности и законитости. Према томе, право грађана на
            покрајинску аутономију и локалну самоуправу представља Уставом
            загарантовано право којим се ограничава државна власт. Остваривање
            тог права подлеже само надзору уставности и законитости, што значи
            да органи државне власти могу контролисати само то да ли се послови
            који су у изворној надлежности аутономне покрајине и локалне
            самоуправе врше у складу са Уставом и законом. Аутономне покрајине,
            у складу са законом, уређују питања од покрајинског значаја у
            областима које су утврђене Уставом. Аутономне покрајине су надлежне
            у оним питањима која се, на сврсисходан начин, могу остваривати
            унутар аутономне покрајине, а у којима није надлежна Република
            Србија. Законом о утврђивању надлежности Аутономне покрајине
            Војводине утврђене су надлежности Аутономне покрајине Војводине и
            уређена друга питања од значаја за њен положај. Јединице локалне
            самоуправе су општине, градови и град Београд. У јединицама локалне
            самоуправе грађани непосредно или преко својих слободно изабраних
            представника одлучују о питањима од локалног значаја. Јединице
            локалне самоуправе надлежне су у оним питањима која се, на
            сврсисходан начин, могу остваривати унутар јединице локалне
            самоуправе. Положај и надлежности јединица локалне самоуправе
            уређени су Законом о локалној самоуправи. Град Београд има посебан
            уставни положај који је уређен посебним законом – Законом о главном
            граду. Законом се одређује која су питања од републичког,
            покрајинског и локалног значаја. Грб, застава и химна. Република
            Србија има своје државне симболе. Уставом је утврђено да Република
            Србија има свој грб, заставу и химну, да се грб Републике Србије
            користи као Велики грб и као Мали грб, да застава Републике Србије
            постоји и користи се као Народна застава и као Државна застава, да
            је химна Републике Србије свечана песма „Боже правде“ и да се изглед
            и употреба грба, заставе и химне уређују законом. По Закону о
            изгледу и употреби грба, заставе и химне Републике Србије, грб
            Републике Србије јесте грб који је био утврђен Законом о грбу
            Краљевине Србије од 16. јуна 1882. године (користи се као Велики грб
            и као Мали грб). Државна застава је хоризонтална тробојка која има
            поља истих висина, одозго на доле: црвено, плаво и бело, а преко тих
            поља је (померен ка јарболу) Мали грб. Стандарта је Државна застава
            квадратног облика коју користе председник Републике и председник
            Народне скупштине (то је хоризонтална тробојка која има поља истих
            висина, одозго на доле: црвено, плаво и бело, а преко тих поља је
            Велики грб). Народна застава је хоризонтална тробојка која има поља
            истих висина, одозго на доле: црвено, плаво и бело. Територија и
            граница. Устав утврђује да је територија Републике Србије
            јединствена и недељива. Граница Републике Србије је неповредива, а
            мења се по поступку предвиђеном за промену Устава. Главни град.
            Главни град Републике Србије је Београд. Језик и писмо. У Републици
            Србији у службеној употреби су српски језик и ћириличко писмо.
            Службена употреба других језика и писама уређује се законом, на
            основу Устава. Заштита држављана и Срба у иностранству. Устав
            прокламује да Република Србија штити права и интересе својих
            држављана у иностранству и развија и унапређује односе Срба који
            живе у иностранству са матичном државом. Заштита националних мањина.
            Република Србија штити права националних мањина и јемчи посебну
            заштиту националним мањинама ради остваривања потпуне равноправности
            и очувања њиховог идентитета. Равноправност полова. Држава јемчи
            равноправност жена и мушкараца и развија политику једнаких
            могућности. Међународни односи. По Уставу, спољна политика Републике
            Србије почива на општепризнатим принципима и правилима међународног
            права. Општеприхваћена правила међународног права и потврђени
            међународни уговори саставни су део правног поретка Републике Србије
            и непосредно се примењују. Потврђени међународни уговори морају бити
            у складу с Уставом. Положај странаца. Странци, у складу са
            међународним уговорима, имају у Републици Србији сва права зајемчена
            Уставом и законом, изузев права која по Уставу и закону имају само
            држављани Републике Србије (као што је, на пример, изборно право).
            ЉУДСКА И МАЊИНСКА ПРАВА Појам и основна начела Људска права одређују
            правни положај појединца у односу на државну власт. Она представљају
            границу коју државна власт у демократској држави не сме да
            прекорачи. Стога су обим и поштовање људских права најбољи показатељ
            степена демократије у једној држави. Модерни устави без изузетка
            садрже одредбе о људским правима. То је део уставне материје који се
            стално развија и проширује, а људска права су временом, уз
            организацију државне власти, постала један од најважнијих предмета
            устава. Уставом се људска права гарантују и утврђују се механизми
            њихове заштите. Људска права (у модерном смислу) настају крајем
            XVIII века, под утицајем политичке филозофије либерализма. Француска
            Декларација о правима човека и грађанина из 1789. године један је од
            првих и истовремено историјски најважнијих аката који прокламују
            неповредивост људских права. У првом периоду настанка и развоја
            људских права (крај XVIII и почетак XIX века) прокламују се лична и
            политичка људска права, која су пре свега инструмент ограничења
            државне власти (нека од тих права називају се „слободе“, јер
            представљају слободу од државне власти). Касније (крај XIX и почетак
            XX века), појављују се економска, социјална и културна људска права,
            као последица промењене улоге државе, која све више интервенише у
            привредни живот да би се избегле привредне кризе, али и да би се
            остварили одређени социјални циљеви, пре свега већи степен социјалне
            правде, при чему држава настоји да грађанима обезбеди одговарајуће
            материјалне услове и да се стара о њиховом културном развоју. После
            Другог светског рата почиње да се развија процес
            интернационализације људских права. Људска права постају
            наднационална категорија и вредност. Доносе се важни акти
            међународног права којима се прокламују и штите људска права као
            универзална вредност, а од тих аката најзначајнији су: под окриљем
            Уједињених нација – Универзална декларација о људским правима из
            1948. године, Међународни пакт о грађанским и политичким правима из
            1966. године и Међународни пакт о економским, социјалним и културним
            правима из 1966. године, а на европском нивоу – Европска конвенција
            за заштиту људских права и основних слобода из 1950. године и
            Европска социјална повеља из 1961. године (ревидирана 1996. године).
            Како се сада људска права гарантују и међународним актима, стање
            људских права на територији једне државе више није само њена
            унутрашња ствар, јер су успостављени међународни стандарди
            гарантованих људских права. Људска права могу се разврстати према
            различитим критеријумима: 1. Према томе ко је носилац права: a.
            појединачна (индивидуална) права (кад је носилац права појединац) и
            b. колективна права (кад је носилац права група или колективитет).
            Историјски су прво настала појединачна права (на пример: право на
            живот, право на слободу), а колективна права су тековина модерних
            устава (то су на пример права националних мањина). 2. Према времену
            настанка: a. права прве генерације (то су лична и политичка људска
            права, настала крајем XVIII и почетком XIX века), b. права друге
            генерације (то су економска, социјална и културна људска права,
            насталакрајем XIX и почетком XX века) и c. права треће генерације
            (појављују се у другој половини XX века и то су претежно колективна
            права, као на пример: право на мир, право на економски и социјални
            развој). 3. Према предмету заштите: a. Лична - заштиту приватне
            личности човека, његов физички и духовни интегритет и његову слободу
            у односу на државну власт, b. Политичка - омогућују грађанима учешће
            у политичком животу и вршењу државне власти, c. Економска и
            социјална - штите економски слабије и обезбеђују економску и
            социјалну сигурност човека у друштву, d. културна права - гарантују
            учешће човека у културном животу и имају за циљ обезбеђење очувања,
            развитка и ширења културе, e. мањинска права - права припадника
            националних мањина, која првенствено служе очувању националног
            идентитета. Устав Републике Србије даје људским и мањинским правима
            и слободама велики значај, па је цео други део Устава у целини њима
            посвећен. У основним начелима овог дела Устава гарантује се
            непосредна примена зајемчених права, утврђује сврха уставних
            јемстава, утврђују услови ограничења људских и мањинских права,
            утврђује општа забрана дискриминације и утврђују видови заштите
            људских и мањинских права и слобода. Тако, Устав прво прокламује да
            се људска и мањинска права зајемчена самим Уставом непосредно
            примењују. Такође, Уставом се јемче, и као таква непосредно се
            примењују људска и мањинска права зајемчена општеприхваћеним
            правилима међународног права, потврђеним међународним уговорима и
            законима. Законом се може прописати начин остваривања ових права
            само ако је то Уставом изричито предвиђено или ако је то неопходно
            за остварење појединог права због његове природе, при чему закон ни
            у ком случају не сме да утиче на суштину зајемченог права. Одредбе о
            људским и мањинским правима тумаче се у корист унапређења вредности
            демократског друштва, сагласно важећим међународним стандардима
            људских и мањинских права, као и пракси међународних институција
            које надзиру њихово спровођење. Јемства неотуђивих људских и
            мањинских права у Уставу служе очувању људског достојанства и
            остварењу пуне слободе и једнакости сваког појединца у праведном,
            отвореном и демократском друштву, заснованом на начелу владавине
            права. Уставом зајемчена људска и мањинска права могу законом бити
            ограничена само ако ограничење допушта Устав, у сврхе ради којих га
            Устав допушта, у обиму неопходном да се уставна сврха ограничења
            задовољи у демократском друштву и без задирања у суштину зајемченог
            права. Достигнути ниво људских и мањинских права не може
            сесмањивати, а при ограничавању људских и мањинских права, сви
            државни органи, а нарочито судови, дужни су да воде рачуна о суштини
            права које се ограничава, важности сврхе ограничења, природи и обиму
            ограничења, односу ограничења са сврхом ограничења и о томе да ли
            постоји начин да се сврха ограничења постигне мањим ограничењем
            права. Пред Уставом и законом сви су једнаки, а Устав даље разрађује
            ово опште антидискриминационо начело тако што утврђује да свако има
            право на једнаку законску заштиту, без дискриминације и изричито
            утврђује да је забрањена свака дискриминација, непосредна или
            посредна, по било ком основу, а нарочито по основу расе, пола,
            националне припадности, друштвеног порекла, рођења, вероисповести,
            политичког или другог уверења, имовног стања, културе, језика,
            старости и психичког или физичког инвалидитета. Истовремено,
            утврђено је да се не сматрају дискриминацијом посебне мере које
            Република Србија може увести ради постизања пуне равноправности лица
            или групе лица која су суштински у неједнаком положају са осталим
            грађанима (на пример: труднице, породиље, малолетници, особе са
            инвалидитетом). Свако има право на судску заштиту ако му је
            повређено или ускраћено неко људско или мањинско право зајемчено
            Уставом, као и право на уклањање последица које су повредом настале.
            Грађани имају право да се обрате међународним институцијама ради
            заштите својих слобода и права зајемчених Уставом. Устав гарантује
            широку листу људских права, која се према предмету заштите могу
            поделити на следеће групе: 1. лична права; 2. политичка права; 3.
            економска, социјална и културна права; 4. права странаца; 5. права
            припадника националних мањина. Лична права Право на достојанство и
            слободан развој личности. Устав гарантује да је људско достојанство
            неприкосновено и да су сви дужни да га поштују и штите, при чему
            свако има право на слободан развој личности, ако тиме не крши
            Уставом зајемчена права других. Право на живот. Право на живот је
            основно људско право и неопходан услов за остваривање свих других
            људских права. Устав изричито прокламује да је људски живот
            неприкосновен, додајући, с тим у вези, да у Републици Србији нема
            смртне казне и да је забрањено клонирање људских бића. Неповредивост
            физичког и психичког интегритета. Устав гарантује да је физички и
            психички интегритет човека неповредив. Ово право је апсолутног
            карактера и Устав не допушта никаква одступања од неповредивости
            човековог физичког и психичког интегритета. Управозбог тога,
            гарантујући неповредивост физичког и психичког интегритета човека,
            Устав истовремено (у истом члану) прокламује да нико не може бити
            изложен мучењу, нечовечном или понижавајућем поступању или
            кажњавању, нити подвргнут медицинским или научним огледима без свог
            слободно датог пристанка. Забрана ропства, положаја сличног ропству
            и принудног рада. Ова забрана обухвата различите облике порицања
            личне слободе. Устав прокламује да нико не може бити држан у ропству
            или у положају сличном ропству, као и да је забрањен сваки облик
            трговине људима. Такође, Устав забрањује принудни рад, при чему се
            сексуално или економско искоришћавање лица које је у неповољном
            положају сматра, по Уставу, принудним радом. Устав прецизира да се
            принудним радом не сматра рад или служба лица на издржавању казне
            лишења слободе, ако је њихов рад заснован на принципу добровољности,
            уз новчану надокнаду, рад или служба лица на војној служби, као ни
            рад или служба за време ратног или ванредног стања у складу са
            мерама прописаним приликом проглашења ратног или ванредног стања.
            Право на слободу и безбедност – уставни режим лишења сло¬боде. Право
            на слободу и безбедност штити свако лице од незаконитог и самовољног
            поступања којим се ограничава његова слобода и безбедност. Ово право
            је комплексног карактера и обухвата читав низ гарантија које Устав
            даје појединцу у случају да буде лишен слободе. На значај и
            сложеност тог права указује и то што га Устав додатно уређује у
            посебним члановима који се односе на поступање с лицем лишеним
            слободе и на допунска права у случају лишења слободе без одлуке
            суда. Устав прво прокламује да свако има право на личну слободу и
            безбедност и утврђује да је лишење слободе допуштено само из разлога
            и у поступку који су предвиђени законом, а затим утврђује гарантије
            које има свако лице лишено слободе. Лице које је лишено слободе од
            стране државног органа има право да одмах, на језику који разуме,
            буде обавештено о разлозима лишења слободе, о оптужби која му се
            ставља на терет, као и о својим правима, а посебно има право да, без
            одлагања, о свом лишењу слободе обавести лице по свом избору. Свако
            лице које је лишено слободе има право жалбе суду, који је дужан да
            хитно одлучи о законитости лишења слободе и да нареди пуштање на
            слободу ако је лишење слободе било незаконито. Казну која обухвата
            лишење слободе може изрећи само суд. Према лицу које је лишено
            слободе мора се поступати човечно и с уважавањем достојанства његове
            личности. Забрањено је свако насиље према лицу лишеном слободе, а
            такође је забрањено и изнуђивање исказа. Лицу које је лишено слободе
            без одлуке суда одмах се саопштава да има право да ништа не
            изјављује и право да не буде саслушано без присуства браниоца којег
            само изабере или браниоца који ће му бесплатно пружити правну помоћ
            ако не може да је плати. Лице лишено слободе без одлукесуда мора без
            одлагања, а најкасније у року од 48 сати, бити предато надлежном
            суду, а у противном се пушта на слободу. Уставни режим притвора.
            Притвор је превентивно лишење слободе лица за које постоји основана
            сумња да је учинило кривично дело. По Уставу, лице за које постоји
            основана сумња да је учинило кривично дело може бити притворено само
            на основу одлуке суда, ако је притварање неопходно ради вођења
            кривичног поступка. Како притвор представља озбиљно ограничење
            слободе, Устав прецизно утврђује права притвореног лица и обавезе
            суда према притвореном лицу. Ако притворено лице није саслушано
            приликом доношења одлуке о притвору или ако одлука о притвору није
            извршена непосредно по доношењу, то лице мора, у року од 48 сати од
            лишења слободе, бити изведено пред надлежни суд, који потом поново
            одлучује о притвору. Писмено и образложено решење суда о притвору
            уручује се притворенику најкасније 12 сати од притварања. Одлуку о
            жалби на притвор суд доноси и доставља притворенику у року од 48
            сати. Трајање притвора суд своди на најкраће неопходно време,
            имајући у виду разлоге притвора. Притвор одређен одлуком
            првостепеног суда траје у истрази најдуже три месеца, а виши суд га
            може, у складу са законом, продужити на још три месеца. Ако до
            истека овог времена не буде подигнута оптужница, окривљени се пушта
            на слободу. После подизања оптужнице трајање притвора суд своди на
            најкраће неопходно време. Притвореник се пушта да се брани са
            слободе чим престану разлози због којих је притвор био одређен.
            Право на правично суђење. Ово сложено право садржи уставне гарантије
            поштовања људске личности у поступку пред судом како би се
            обезбедила правичност суђења. Прво, свако има право да независан,
            непристрастан и законом већ установљен суд, правично и у разумном
            року, јавно расправи и одлучи о његовим правима и обавезама,
            основаности сумње која је била разлог за покретање поступка, као и о
            оптужбама против њега. Даље, Устав свакоме јемчи право на бесплатног
            преводиоца ако не говори или не разуме језик који је у службеној
            употреби у суду, као и право на бесплатног тумача ако је слеп, глув
            или нем. И коначно, јавност се може искључити током читавог поступка
            који се води пред судом или у делу поступка, само ради заштите
            интереса националне безбедности, јавног реда и морала у демократском
            друштву, као и ради заштите интереса малолетника или приватности
            учесника у поступку, у складу са законом. Посебна права окривљеног.
            Устав предвиђа посебан круг права окривљеног којима се установљавају
            додатне уставне гарантије за лица која су окривљена за кривично
            дело. Свако ко је окривљен за кривично дело има право да у најкраћем
            року, у складу са законом, подробно и на језику који разуме, буде
            обавештен о природи и разлозима дела за које се терети, као и о
            доказима прикупљеним против њега. Свако ко је окривљен за кривично
            дело има право на одбрану и право да узме браниоца по свом избору,
            да с њим несметано општи, као и да добије примерено време и
            одговарајуће услове за припрему одбране. Окривљени који не може да
            сноси трошкове браниоца има право на бесплатног браниоца, ако то
            захтева интерес правичности, у складу са законом. Свако ко је
            окривљен за кривично дело, а доступан је суду, има право да му се
            суди у његовом присуству и не може бити кажњен ако му није омогућено
            да буде саслушан и да се брани. Свако коме се суди за кривично дело
            има право да сам или преко браниоца износи доказе у своју корист,
            испитује сведоке оптужбе и да захтева да се, под истим условима као
            сведоци оптужбе и у његовом присуству, испитују и сведоци одбране.
            Свако коме се суди за кривично дело има право да му се суди без
            одуговлачења. Лице које је окривљено или коме се суди за кривично
            дело није дужно да даје исказе против себе или против лица блиских
            себи, нити да призна кривицу. Сва права која има окривљени за
            кривично дело има, сходно закону и у складу са њим, и физичко лице
            против кога се води поступак за неко друго кажњиво дело. Правна
            сигурност у казненом праву. Ово право представља уставну разраду
            класичног правног правила nullum crimen sine lege, nulla poena sine
            lege (нема кривичног дела без закона, нема казне без закона). Устав
            јемчи да се нико не може огласити кривим за дело које, пре него што
            је учињено, законом или другим прописом заснованим на закону није
            било предвиђено као кажњиво, нити му се може изрећи казна која за то
            дело није била предвиђена. Казна се одређује према пропису који је
            важио у време кад је дело учињено, изузев кад је каснији пропис
            повољнији за учиниоца. Кривична дела и кривичне санкције одређују се
            само законом (не и подзаконским прописом). Утврђује се претпоставка
            невиности – свако се сматра невиним за кривично дело док се његова
            кривица не утврди правноснажном одлуком суда. Даље, нико не може
            бити гоњен ни кажњен за кривично дело за које је правноснажном
            пресудом ослобођен или осуђен или за које је оптужба правноснажно
            одбијена или поступак правноснажно обустављен, нити судска одлука
            може бити измењена на штету окривљеног у поступку по ванредном
            правном леку. Истим забранама подлеже вођење поступка за неко друго
            кажњиво дело. Понављање поступка је допуштено само изузетно, у
            складу с казненим прописима, ако се открију докази о новим
            чињеницама које су, да су биле познате у време суђења, могле битно
            да утичу на његов исход или ако је у ранијем поступку дошло до битне
            повреде која је могла утицати на његов исход. Кривично гоњење и
            извршење казне за ратни злочин, геноцид и злочин против човечности
            не застарева. Право на рехабилитацију и накнаду штете. По Уставу,
            свако ко је без основа или незаконито лишен слободе, притворен или
            осуђен за кажњиво дело има право на рехабилитацију, накнаду штете од
            Републике Србије и друга права утврђена законом. Такође, свако има
            право на накнаду материјалне или нематеријалне штете коју му
            незаконитим или неправилним радом проузрокује државни орган, ималац
            јавног овлашћења, орган аутономне покрајине или орган јединице
            локалне самоуправе. Устав предвиђа да се услови под којима оштећени
            има право да захтева накнаду штете непосредно од лица које је штету
            проузроковало одређују законом. Право на једнаку заштиту права и на
            правно средство. Устав јемчи једнаку заштиту права пред судовима и
            другим државним органима, имаоцима јавних овлашћења и органима
            аутономне покрајине и јединица локалне самоуправе. Свако има право
            на жалбу или друго правно средство против одлуке којом се одлучује о
            његовом праву, обавези или на закону заснованом интересу. Право на
            правну личност. Ово право обухвата право на правну и пословну
            способност и на избор и коришћење личног имена и имена своје деце.
            По Уставу, свако лице има правну способност. Правна способност
            представља способност да се буде носилац права и обавеза. Способност
            лица да самостално одлучује о својим правима и обавезама (пословна
            способност) стиче се пунолетством, које наступа са навршених 18
            година живота. Избор и коришћење личног имена и имена своје деце
            слободни су. Право на држављанство. Држављанство означава посебан
            правни однос државе и појединца, из којег за државу а и за појединца
            произлазе одређена права и обавезе. Државе, по правилу, само својим
            држављанима у потпуности обезбеђују остваривање људских права,
            посебно оних политичких (на пример изборног права) или права на
            посебну правну заштиту у иностранству. С друге стране, држављани
            према својој држави имају посебне обавезе (на пример војну обавезу).
            По Уставу, стицање и престанак држављанства Републике Србије уређује
            закон. Изузетно, по самом Уставу, дете рођено у Републици Србији има
            право на држављанство Републике Србије, ако нису испуњени услови да
            стекне држављанство друге државе. Такође, Уставом се утврђују
            границе законског уређивања овог права тако што се прописује да
            држављанин Републике Србије не може бити протеран, нити лишен
            држављанства или права да га промени. Слобода кретања. Устав јемчи
            свакоме право да се слободно креће и настањује у Републици Србији,
            да је напусти и да се у њу врати. Према томе, нико не може грађанима
            ограничити кретање на територији Републике Србије, не може их
            иселити из једног места супротно њиховој вољи нити их може
            присиљавати на боравак у неком месту против њихове воље. Ово право
            није апсолутног карактера, јер може бити законом ограничено ради
            заштите општег друштвеног интереса или ради остваривања других
            људских права. Тако, Устав предвиђа да се слобода кретања и
            настањивања и право да се напусти РепубликаСрбија могу ограничити
            законом, ако је то неопходно ради вођења кривичног поступка, заштите
            јавног реда и мира, спречавања ширења заразних болести или ради
            одбране Републике Србије. Треба имати у виду да се у наведеним
            случајевима ова слобода може ограничити само законом и само
            привремено (не може се трајно ограничити, нити одузети).
            Неповредивост стана. У вези са овим правом, Устав прво прокламује да
            је стан неповредив, а затим утврђује да нико (значи ни државни
            органи) не може без писмене одлуке суда ући у туђи стан или друге
            просторије против воље њиховог држаоца, нити у њима вршити претрес.
            Ако се претрес врши на основу писмене одлуке суда, држалац стана и
            друге просторије има право да сам или преко свога заступника и уз
            још два пунолетна сведока присуствује претресању. Ако држалац стана
            или његов заступник нису присутни, претресање је допуштено у
            присуству два пунолетна сведока. Устав дозвољава улазак у туђи стан
            или друге просторије без одлуке суда, изузетно и претресање без
            присуства сведока, ако је то неопходно ради непосредног лишења
            слободе учиниоца кривичног дела или отклањања непосредне и озбиљне
            опасности за људе или имовину, на начин предвиђен законом. Тајност
            писама и других средстава општења. По Уставу, тајност писама и
            других средстава комуницирања је неповредива. То подразумева да нико
            (значи ни државни органи) не сме да се упознаје са садржином писама
            и других средстава комуницирања, изузев лица којима су она упућена.
            Одступања су дозвољена само на одређено време и на основу одлуке
            суда, ако су неопходна ради вођења кривичног поступка или заштите
            безбедности Републике Србије, на начин предвиђен законом. Заштита
            података о личности. Ово право представља додатну гарантију
            неповредивости психичког интегритета човека и истовремено заштиту
            његове приватности. То је сложено право које обухвата следеће: 1.
            зајемчена је заштита података о личности; 2. прикупљање, држање,
            обрада и коришћење података о личности уређују се само законом (не и
            подзаконским прописом); 3. забрањена је и кажњива употреба података
            о личности изван сврхе за коју су прикупљени, у складу са законом,
            осим за потребе вођења кривичног поступка или заштите безбедности
            Републике Србије, на начин предвиђен законом; 4. свако има право да
            буде обавештен о прикупљеним подацима о својој личности, у складу са
            законом, и право на судску заштиту због њихове злоупотребе. По
            Закону о заштити података о личности, послове заштите података о
            личности обавља Повереник за информације од јавног значаја и заштиту
            података о личности, као самосталан државни орган, независан у
            вршењу своје надлежности. Слобода мисли, савести и вероисповести.
            Устав јемчи слободу мисли, савести, уверења и вероисповести, као и
            право да се остане при свом уверењу или вероисповести или да се они
            промене према сопственом избору. Ова уставна гарантија подразумева
            право сваког лица да слободно и самостално мисли, стиче и мења своја
            уверења у свим сферама живота. Устав посебну пажњу посвећује слободи
            вероисповести: 1. слободан избор верског уверења; 2. слободно
            исповедање вере; 3. слободу од обавезе изјашњавања о својим верским
            уверењима. Тако, по Уставу, свако је слободан да испољава своју веру
            или убеђење вероисповедања, обављањем верских обреда, похађањем
            верске службе или наставе, појединачно или у заједници с другима,
            као и да приватно или јавно изнесе своја верска уверења. Нико није
            дужан да се изјашњава о својим верским и другим уверењима. Устав
            утврђује да се слобода испољавања вере или уверења може ограничити
            само законом, и то само ако је то неопходно у демократском друштву,
            ради заштите живота и здравља људи, морала демократског друштва,
            слобода и права грађана зајемчених Уставом, јавне безбедности и
            јавног реда или ради спречавања изазивања или подстицања верске,
            националне или расне мржње. Поред тога, по Уставу, родитељи и
            законски стараоци имају право да својој деци обезбеде верско и
            морално образовање у складу са својим уверењима. У вези са слободом
            вероисповести, као и са уставним начелом о световности државе,
            Уставом се као битни елементи положаја цркава и верских заједница
            утврђују: 1. њихова равноправност; 2. одвојеност од државе; 3.
            самосталност у уређивању унутрашње организације. Тако, по Уставу, у
            Републици Србији су цркве и верске заједнице равноправне и одвојене
            од државе. Оне су слободне да самостално уређују своју унутрашњу
            организацију и верске послове, да јавно врше верске обреде, да
            оснивају верске школе, социјалне и добротворне установе и да њима
            управљају, у складу са законом. Само Уставни суд може забранити
            верску заједницу ако њено деловање угрожава право на: 1. живот, 2.
            психичко и физичко здравље, 3. права деце, 4. лични и породични
            интегритет, 5. имовину, 6. јавну безбедност и јавни ред 7. или ако
            изазива и подстиче верску, националну или расну нетрпељивост.
            Приговор савести. По Уставу, нико није дужан да противно својој вери
            или убеђењима испуњава војну или другу обавезу која укључује
            употребу оружја. Ово право додатно обезбеђује заштиту психичког
            интегритета човека. Ипак, Устав утврђује да лице које се позове на
            приговор савести може бити позвано да испуни војну обавезу без
            обавезе да носи оружје, у складу са законом. По Закону о одбрани,
            војном обвезнику који из верских, моралних или других оправданих
            разлога савести жели војну обавезу да замени цивилном службом,
            омогућиће се служење у цивилној служби, под условима и на начин
            прописан посебним законом. Законом о цивилној служби уређено је
            остваривање права на приговор савести лица која подлежу војној
            обавези и извршавање војне обавезе у цивилној служби (цивилна служба
            је служба којом војни обвезник замењује служење војног рока са
            оружјем или без оружја а која се извршава у државним органима,
            организацијама, установама, јединицама и правним лицима одређеним
            решењем министра одбране). Законом о војној, радној и материјалној
            обавези утврђено је да војну обавезу у миру грађани извршавају у
            командама, јединицама и установама Војске Србије, осим лица која
            замене служење војног рока цивилном службом, као и то да се војни
            обвезници који војни рок служе без оружја распоређују на дужности и
            задатке на којима није потребно ношење и употреба оружја, а да су у
            осталим правима и дужностима изједначени са војним обвезницима који
            војни рок служе са оружјем. Слобода изражавања националне
            припадности. По Уставу, изражавање националне припадности је
            слободно - право сваког лица на изражавање своје националне
            посебности и на коришћење свог језика и писма, у складу са законом.
            Поред тога, слобода изражавања националне припадности зајемчена је и
            тиме што, по Уставу, нико није дужан да се изјашњава о својој
            националној припадности. Политичка права Слобода мишљења и
            изражавања. Устав јемчи слободу мишљења и изражавања, као и слободу
            да се говором, писањем, сликом или на други начин траже, примају и
            шире обавештења и идеје. Тиме се грађанима омогућује да слободно
            изражавају своје ставове и мишљења о људима, друштву, стањима и
            појавама. Слобода изражавања може само законом бити ограничена, и то
            ако је то неопходно ради заштите права и угледа других, чувања
            ауторитета и непристрасности суда и заштите јавног здравља, морала
            демократског друштва и националне безбедности Републике Србије.
            Слобода медија. Устав свакоме гарантује слободу да без одобрења, на
            начин предвиђен законом, оснива новине и друга средства јавног
            обавештавања. Како је забрана цензуре основна претпоставка за
            делотворно остваривање слободе медија, Устав изричито прокламује да
            у Републици Србији нема цензуре. Међутим, Уставом је утврђено и то
            да надлежни суд може спречити ширење информација и идеја путем
            средстава јавног обавештавања само ако је то у демократском друштву
            неопходно из следећих разлога: 1. ради спречавања позивања на
            насилно рушење Уставом утврђеног поретка или нарушавање
            територијалног интегритета Републике Србије, 2. ради спречавања
            пропагирања рата или подстрекавања на непосредно насиље, 3. ради
            спречавања заговарања расне, националне или верске мржње, којим се
            подстиче на дискриминацију, непријатељство или насиље. Пошто се
            слобода медија може злоупотребити, Уставом је загарантовано право на
            исправку неистините, непотпуне или нетачно пренете информације којом
            је повређено нечије право или интерес, као и право на одговор на
            објављену информацију, а остваривање тих права уређује се законом.
            Право на обавештеност. Свако, по Уставу, има право да истинито,
            потпуно и благовремено буде обавештаван о питањима од јавног
            значаја, а средства јавног обавештавања дужна су да то право
            поштују. Такође, свако има право на приступ подацима који су у
            поседу државних органа и организација којима су поверена јавна
            овлашћења, у складу са законом. Законом о слободном приступу
            информацијама од јавног значаја уређена су права на приступ
            информацијама од јавног значаја којима располажу органи јавне
            власти, ради остварења и заштите интереса јавности да зна и
            остварења слободног демократског поретка и отвореног друштва. Ради
            остваривања права на приступ информацијама од јавног значаја којима
            располажу органи јавне власти, тим законом је установљен Повереник
            за информације од јавног значаја, као самосталан државни орган,
            независан у вршењу своје надлежности. Изборно право. Ово право
            представља темељ на којем се заснива легитимност државне власти.
            Његовим остваривањем грађани учествују у обликовању политичке воље
            државе. Оно је познато и као „бирачко право“. По Уставу, сваки
            пунолетан, пословно способан држављанин Републике Србије има право
            да бира и да буде биран. Дакле, неопходно је: 1. држављанство
            Републике Србије; 2. пунолетство; 3. пословна способност. Начин
            остваривања изборног права уређује се законом, а упис у јединствени
            бирачки списак јесте услов за остваривање изборног (бирачког) права.
            Јединствени бирачки списак уређен је Законом о јединственом бирачком
            списку. По Уставу, изборно право је опште и једнако, што значи да га
            има свако лице које испуњава напред наведене услове и да свачији
            глас на изборима вреди једнако. Избори су слободни и непосредни, а
            гласање је тајно и лично. Поред тога што омогућује грађанима да се
            кандидују на изборима и да бирају своје представнике који ће у
            њихово име вршити власт, изборно право омогућује грађанима и учешће
            у појединим облицима непосредне демократије, као што су референдум и
            народна иницијатива. Изборно право ужива правну заштиту у складу са
            законом. Слобода окупљања. Устав гарантује да је мирно окупљање
            грађана слободно. Окупљање у затвореном простору не подлеже одобрењу
            нити пријављивању, док се зборови, демонстрације и друга окупљања
            грађана на отвореном простору пријављују надлежном државном органу,
            у складу са законом. Слобода окупљања није право апсолутног
            карактера, јер се може законом ограничити, али само ако је то
            неопходно ради заштите јавног здравља, морала, права других или
            безбедности Републике Србије. Слобода удруживања. Устав јемчи
            слободу политичког, синдикалног и сваког другог удруживања, која
            обухвата и негативан аспект ове слободе − право да се остане изван
            сваког удружења. Удружења се оснивају без претходног одобрења, уз
            упис у регистар који води надлежни државни орган, у складу са
            законом. Устав утврђује и границе слободе удруживања, прво
            прокламујући да су забрањена тајна и паравојна удружења, а затим
            утврђујући да Уставни суд може забранити само оно удружење чије је
            деловање усмерено на насилно рушење уставног поретка, кршење
            зајемчених људских или мањинских права или изазивање расне,
            националне или верске мржње. Поред тога, да не би била доведена у
            питање њихова непристрасност и објективност, Устав утврђује да
            судије Уставног суда, судије, јавни тужиоци, Заштитник грађана,
            припадници полиције и припадници војске не могу бити чланови
            политичких странака. Економска, социјална и културна права Право на
            имовину. Устав јемчи мирно уживање својине и других имовинских права
            стечених на основу закона. Ово право није апсолутног карактера, јер
            по Уставу право својине може бити одузето или ограничено, али само у
            јавном интересу који је утврђен на основу закона и уз накнаду која
            не може бити нижа од тржишне. Такође, закономсе може ограничити
            начин коришћења имовине. Одузимање или ограничење имовине ради
            наплате пореза и других дажбина или казни дозвољено је само у складу
            са законом. Право на рад. Устав прво јемчи право на рад, у складу са
            законом, а затим утврђује битне елементе тог права - свако има право
            на слободан избор рада. Свима су, под једнаким условима, доступна
            сва радна места. Свако има право на: 1. поштовање достојанства своје
            личности на раду, 2. безбедне и здраве услове рада, 3. потребну
            заштиту на раду, 4. ограничено радно време, 5. дневни и недељни
            одмор, 6. плаћени годишњи одмор, 7. правичну накнаду за рад и 8. на
            правну заштиту за случај престанка радног односа. Нико се, по
            Уставу, тих права не може одрећи. Женама, омладини и инвалидима
            омогућују се посебна заштита на раду и посебни услови рада, у складу
            са законом. Треба имати у виду да право на рад не подразумева
            обавезу државе да обезбеди запослење сваком радно способном
            грађанину. Из специфичне правне природе овог права произлази да је
            то пре свега право да се ради, право на релативну сигурност радног
            односа и право на материјално обезбеђење за време нежељене
            незапослености. Право на штрајк. По Закону о штрајку, штрајк је
            прекид рада који запослени организују ради заштите својих
            професионалних и економских интереса по основу рада. Реч је, дакле,
            о колективној привременој обустави рада којој запослени прибегавају
            ради вршења притиска на послодавца да прихвати њихове захтеве који
            се односе на побољшање услова рада (у најширем смислу). Устав јемчи
            право запослених на штрајк, у складу са законом и колективним
            уговором. Право на штрајк може бити ограничено само законом, сходно
            природи или врсти делатности. Право на образовање. Аутономија
            универзитета. Устав свакоме јемчи право на образовање, али се обим
            уставних гарантија разликује с обзиром на ниво образовања. Основно
            образовање је обавезно и бесплатно, а средње образовање је бесплатно
            (не и обавезно). Високо образовање је доступно свима под једнаким
            условима, а Република Србија омогућује успешним и надареним
            ученицима слабијег имовног стања бесплатно високо образовање, у
            складу са законом. Оснивање школа и универзитета уређује се законом.
            Квалитету високог образовања доприноси Уставом зајемчена аутономија
            универзитета, високошколских и научних установа, која подразумева
            њихово право да, у складу са законом, самостално одлучују о свом
            уређењу и раду. Право на здраву животну средину. Заштита животне
            средине све више добија на значају у савременом свету због
            интензивног техничко-технолошког развоја. Устав прокламује да свако
            има право на здраву животну средину и на благовремено и потпуно
            обавештавање о њеномстању. Да би ово људско право било оствариво,
            држава, други колективитети, као и појединци, морају имати одређене
            обавезе, па Устав утврђује да је свако одговоран за заштиту животне
            средине и да је свако дужан да чува и побољшава животну средину.
            Посебна права везана за дете и породицу. 1. право на закључење брака
            и равноправност супружника; 2. слобода одлучивања о рађању деце; 3.
            права детета; 4. права и дужности родитеља; 5. посебна заштита
            породице, мајке, самохраног родитеља и детета. Право на закључење
            брака и равноправност супружника обухвата право сваког лица да
            слободно одлучи о закључењу и раскидању брака, као и то да се брак
            закључује на основу слободно датог пристанка мушкарца и жене пред
            државним органом, да закључење, трајање и раскид брака почивају на
            равноправности мушкарца и жене, да се брак и односи у браку и
            породици уређују законом и да се ванбрачна заједница изједначава са
            браком, у складу са законом. Слобода одлучивања о рађању деце
            зајемчена је Уставом, при чему је установљена обавеза за Републику
            Србију да подстиче родитеље да се одлуче на рађање деце и да им
            помаже у томе. Права детета обухватају следећа посебна права: 1.
            деца уживају људска права примерено свом узрасту и душевној
            зрелости; 2. свако дете има право на лично име, упис у матичну књигу
            рођених, право да сазна своје порекло и право да очува свој
            идентитет; 3. деца су заштићена од психичког, физичког, економског и
            сваког другог искоришћавања или злоупотребљавања; 4. деца рођена
            изван брака имају једнака права као деца рођена у браку; 5. права
            детета и њихова заштита уређују се законом. Права и дужности
            родитеља односе се на то да родитељи имају право и дужност да
            издржавају, васпитавају и образују своју децу, у чему су
            равноправни, као и на то да сва или поједина права могу једном или
            обома родитељима бити одузета или ограничена само одлуком суда, ако
            је то у најбољем интересу детета, у складу са законом. Посебна
            заштита породице, мајке, самохраног родитеља и де¬ тета зајемчена је
            Уставом: 1. породица, мајка, самохрани родитељ и дете у Републици
            Србији уживају посебну заштиту, 2. да се мајци пружа посебна подршка
            и заштита пре и после порођаја; 3. да се посебна заштита пружа деци
            о којој се родитељи не старају и деци која су ометена у психичком
            или физичком развоју; 4. да деца млађа од 15 година не могу бити
            запослена нити, ако су млађа од 18 година, могу да раде на пословима
            штетним по њихово здравље или морал. Право наслеђивања, право на
            здравствену заштиту, право на со¬ цијалну заштиту, право на
            пензијско осигурање и слобода научноги уметничког стварања такође
            спадају у ову групу људских права (економска, социјална и културна
            права). Права странаца Странац је свако лице које нема држављанство
            Републике Србије. То лице може бити страни држављанин или лице без
            држављанства (апатрид). По Уставу, странци, у складу са међународним
            уговорима, имају у Републици Србији сва права зајемчена Уставом и
            законом, изузев права која по Уставу и закону имају само држављани
            Републике Србије (странци немају, на пример, изборно право). У
            односу на наведено опште уставно начело о положају странаца, Устав
            утврђује и одређене специфичности у погледу права странаца. Тако
            странци уживају једно само њима својствено право – право на уточиште
            (азил). Устав гарантује да странац који основано страхује од прогона
            због своје расе, пола, језика, вероисповести, националне припадности
            или припадности некој групи или због својих политичких уверења, има
            право на уточиште у Републици Србији. Док држављанин Републике
            Србије не може бити протеран, Устав допушта могућност протеривања
            странца, али само под условима које сам Устав утврђује. Тако, по
            Уставу, странац може бити протеран само на основу одлуке надлежног
            органа, у законом предвиђеном поступку и ако му је обезбеђено право
            жалбе и то само тамо где му не прети прогон због његове расе, пола,
            вере, националне припадности, држављанства, припадности одређеној
            друштвеној групи, политичког мишљења или где му не прети озбиљно
            кршење права која су зајемчена Уставом Републике Србије. У погледу
            својинских права странаца, Устав утврђује да странци могу стећи
            својину на непокретностима, у складу са законом или међународним
            уговором, као и то да странци могу стећи право концесије на
            природним богатствима и добрима од општег интереса, као и друга
            права одређена законом. У погледу положаја на тржишту, Устав
            прокламује да су страна лица изједначена на тржишту са домаћим.
            Права припадника националних мањина Поред људских права која су
            Уставом зајемчена свим грађанима Републике Србије, припадницима
            националних мањина Устав јемчи додатна, индивидуална и колективна
            права. Индивидуална права остварују се појединачно, док се
            колективна права остварују у заједници са другима, у складу са
            Уставом, законом и међународним уговорима. Путем колективних права,
            припадници националних мањина,непосредно или преко својих
            представника, учествују у одлучивању или сами одлучују о појединим
            питањима везаним за своју културу, образовање, обавештавање и
            службену употребу језика и писма, у складу са законом. Устав даје
            припадницима националних мањина право на самоуправу у култури,
            образовању, обавештавању и службеној употреби језика и писма и
            утврђује да ради остварења тог права припадници националних мањина
            могу изабрати своје националне савете, у складу са законом. Уставом
            су посебно зајемчена следећа права припадника националних мањина: 1.
            забрана дискриминације националних мањина; равноправност у вођењу
            јавних послова; 2. забрана насилне асимилације; 3. право на очување
            посебности; 4. право на удруживање и на сарадњу са сународницима; 5.
            развијање духа толеранције. Забрана дискриминације националних
            мањина. Устав јемчи припадницима националних мањина равноправност
            пред законом и једнаку законску заштиту. Забрањена је било каква
            дискриминација због припадности националној мањини. Не сматрају се
            дискриминацијом посебни прописи и привремене мере које Република
            Србија може увести у економском, социјалном, културном и политичком
            животу, ради постизања пуне равноправности између припадника
            националне мањине и грађана који припадају већини, ако су усмерене
            на уклањање изразито неповољних услова живота који их посебно
            погађају. Равноправност у вођењу јавних послова. По Уставу,
            припадници националних мањина имају, под истим условима као остали
            грађани, право да учествују у управљању јавним пословима и да
            ступају на јавне функције. При запошљавању у државним органима,
            јавним службама, органима аутономне покрајине и јединица локалне
            самоуправе води се рачуна о националном саставу становништва и
            одговарајућој заступљености припадника националних мањина. Забрана
            насилне асимилације. Устав забрањује насилну асимилацију припадника
            националних мањина. Заштита припадника националних мањина од сваке
            радње усмерене ка њиховој насилној асимилацији уређује се законом.
            Забрањено је предузимање мера које би проузроковале вештачко мењање
            националног састава становништва на подручјима где припадници
            националних мањина живе традиционално и у значајном броју. Право на
            очување посебности. Устав припадницима националних мањина утврђује
            право: 1. на изражавање, чување, неговање, развијање и јавно
            изражавање националне, етничке, културне и верске посебности; 2. на
            употребу својих симбола на јавним местима; 3. на коришћење свог
            језика и писма; 4. да у срединама где чине значајну популацију,
            државни органи, организације којима су поверена јавна овлашћења,
            органи аутономних покрајина и јединица локалне самоуправе воде
            поступак и на њиховом језику; 5. на школовање на свом језику у
            државнимустановама и установама аутономних покрајина; 6. на оснивање
            приватних образовних установа; 7. да на своме језику користе своје
            име и презиме; 8. да у срединама где чине значајну популацију,
            традиционални локални називи, имена улица, насеља и топографске
            ознаке буду исписане и на њиховом језику; 9. на потпуно,
            благовремено и непристрасно обавештавање на свом језику, укључујући
            и право на изражавање, примање, слање и размену обавештења и идеја;
            10. на оснивање сопствених средстава јавног обавештавања, у складу
            са законом. У складу са Уставом, на основу закона, покрајинским
            прописима могу се установити додатна права припадника националних
            мањина. Право на удруживање и на сарадњу са сународницима. Устав
            утврђује да припадници националних мањина могу да оснивају просветна
            и културна удружења, која добровољно финансирају, као и то да
            Република Србија признаје просветним и културним удружењима
            националних мањина посебну улогу у остваривању права припадника
            националних мањина. Припадници националних мањина имају право на
            несметане везе и сарадњу са сународницима изван територије Републике
            Србије. Развијање духа толеранције. По Уставу, у области образовања,
            културе и информисања Република Србија подстиче дух толеранције и
            међукултурног дијалога и предузима ефикасне мере за унапређење
            узајамног поштовања, разумевања и сарадње међу свим људима који живе
            на њеној територији, без обзира на њихов етнички, културни, језички
            или верски идентитет. ЕКОНОМСКО УРЕЂЕЊЕ И ЈАВНЕ ФИНАНСИЈЕ Економско
            уређење Уставна концепција економског уређења у Републици Србији
            заснива се на моделу слободне тржишне привреде. По Уставу, економско
            уређење у Републици Србији почива на тржишној привреди, отвореном и
            слободном тржишту, слободи предузетништва, самосталности привредних
            субјеката и равноправности приватне и других облика својине.
            Република Србија представља јединствено привредно подручје са
            јединственим тржиштем роба, рада, капитала и услуга, а утицај
            тржишне привреде на социјални и економски положај запослених
            усклађује се кроз социјални дијалог између синдиката и послодаваца.
            Предузетништво је слободно, при чему та слобода није апсолутна, јер
            се предузетништво може ограничити, али само законом, и то ради
            заштите здравља људи, животне средине и природних богатстава и ради
            безбедности Републике Србије. Устав јемчи свима једнак правни
            положај на тржишту, а пошто слободног тржишта нема ако је ограничена
            слободна конкуренција, Устав забрањује акте којима се, супротно
            закону, ограничава слободна конкуренција стварањем или злоупотребом
            монополског или доминантног положаја. Устав такође гарантује да
            права стечена улагањем капитала на основу закона не могу законом
            бити умањена. Страна лица су на тржишту изједначена са домаћим.
            Страна физичка и правна лица могу стећи својину на непокретностима,
            у складу са законом или међународним уговором. Странци могу стећи
            право концесије на природним богатствима и добрима од општег
            интереса, као и друга права одређена законом. Устав јемчи приватну,
            задружну и јавну својину. Јавна својина је државна својина, својина
            аутономне покрајине и својина јединице локалне самоуправе. Сви
            облици својине имају једнаку правну заштиту, а средства из јавне
            својине отуђују се на начин и под условима утврђеним законом. Пошто
            не предвиђа друштвену својину као облик својине, Устав налаже
            претварање постојеће друштвене својине у приватну својину под
            условима, на начин и у роковима предвиђеним законом. Природна
            богатства, добра за које је законом одређено да су од општег
            интереса и имовина коју користе органи Републике Србије у државној
            су имовини. У државној имовини могу бити и друге ствари и права, у
            складу са законом. Физичка и правна лица могу стећи поједина права
            на одређеним добрима у општој употреби, под условима и на начин
            предвиђен законом. Природна богатства користе се под условима и на
            начин предвиђен законом. Имовина аутономних покрајина и јединица
            локалне самоуправе, начин њеног коришћења и располагања, уређују се
            законом. Право јавне својине и одређена друга имовинска права
            Републике Србије, аутономне покрајине и јединице локалне самоуправе
            уређена су Законом о јавној својини. Коришћење и располагање
            пољопривредним земљиштем, шумским земљиштем и градским грађевинским
            земљиштем у приватној својини слободно је, с тим да се законом могу
            ограничити облици коришћења и располагања, односно прописати услови
            за коришћење и располагање да би се отклонила опасност од наношења
            штете животној средини или да би се спречила повреда права и на
            закону заснованих интереса других лица. Устав утврђује да је свако
            дужан да чува природне реткости и научно, културно и историјско
            наслеђе, као добра од општег интереса, у складу са законом, при чему
            посебну одговорност за очување овог наслеђа имају Република Србија,
            аутономне покрајине и јединице локалне самоуправе. Устав јемчи да
            Република Србија штити потрошаче, а посебно су забрањене радње
            усмерене против здравља, безбедности и приватности потрошача, као и
            све нечасне радње на тржишту. Јавне финансије Устав утврђује да се
            средства из којих се финансирају надлежности Републике Србије,
            аутономних покрајина и јединица локалне самоуправе обезбеђују из
            пореза и других прихода утврђених законом, као и да је обавеза
            плаћања пореза и других дажбина општа и да се заснива на економској
            моћи обвезника. Република Србија, аутономне покрајине и јединице
            локалне самоуправе имају буџете у којима морају бити приказани сви
            приходи и расходи којима се финансирају њихове надлежности. Законом
            се утврђују рокови у којима буџет мора бити усвојен, као и начин
            привременог финансирања. Извршавање свих буџета контролише Државна
            ревизорска институција. Државна ревизорска институција је највиши
            државни орган ревизије јавних средстава у Републици Србији,
            самостална је и подлеже надзору Народне скупштине, којој и одговара
            за обављање послова из своје надлежности. Народна скупштина разматра
            предлог завршног рачуна буџета по прибављеном мишљењу Државне
            ревизорске институције. Правни положај, надлежност, организација и
            начин рада Државне ревизорске институције уређени су Законом о
            Државној ревизорској институцији. Народна банка Србије је централна
            банка Републике Србије, самостална је и подлеже надзору Народне
            скупштине, којој и одговара за свој рад. Народном банком Србије
            руководи гувернер, кога бира Народна скупштина. Положај,
            организација, овлашћења и функције Народне банке Србије уређени су
            Законом о Народној банци Србије. УРЕЂЕЊЕ ВЛАСТИ Мада држава по
            својој природи представља јединствен и целовит организам, у смислу
            вршења суверене власти на одређеној територији, због свеобухватности
            послова које држава обавља у вршењу те власти могуће је говорити о
            појединим функцијама државне власти. Ове функције држава остварује
            преко својих органа. Сагласно Уставом утврђеном начелу поделе
            власти, уређење власти у Републици Србији почива на подели власти на
            законодавну, извршну и судску власт. Основна функција државног
            органа који има законодавну власт јесте доношење закона. Законодавну
            власт, по Уставу, врши Народна скупштина. Основна функција државног
            органа који има извршну власт јесте непосредно и конкретно обављање
            мноштва државних послова којима је циљ извршавање закона. По Уставу,
            извршну власт у Републици Србији врши Влада. Судска власт има
            функцију очувања и заштите утврђеног правног поретка, а остварује се
            доношењем конкретних правних аката, судских одлука, којима се
            решавају спорови о праву између правних субјеката, односно којима се
            утврђује како треба применити право у конкретном случају. Сагласно
            Уставом утврђеном начелу поделе власти, судска власт у Републици
            Србији је независна и припада судовима. Народна скупштина Положај и
            надлежност Народне скупштине. Народна скупштина је највише
            представничко тело и носилац уставотворне и законодавне власти у
            Републици Србији. У складу са наведеним положајем у систему власти,
            Народна скупштина је надлежна да: 1. доноси и мења Устав; 2.
            одлучује о промени границе Републике Србије; 3. расписује републички
            референдум; 4. потврђује међународне уговоре у складу са законом; 5.
            одлучује о рату и миру и проглашава ратно и ванредно стање; 6.
            надзире рад служби безбедности; 7. доноси законе и друге опште акте
            из надлежности Републике Србије; 8. даје претходну сагласност на
            статут аутономне покрајине; 9. усваја стратегију одбране; 10. усваја
            план развоја и просторни план; 11. усваја буџет и завршни рачун
            Републике Србије, на предлог Владе; 12. даје амнестију за кривична
            дела; 13. бира, надзире рад и одлучује о престанку мандата Владе и
            министара; 14. бира и разрешава судије Уставног суда; 15. бира
            председника Врховног касационог суда, председнике судова,
            Републичког јавног тужиоца, јавне тужиоце, судије и заменике јавних
            тужилаца; 16. бира и разрешава гувернера Народне банке Србије и
            надзире његов рад; 17. бира и разрешава Заштитника грађана и надзире
            његов рад; 18. бира и разрешава и друге функционере одређене законом
            (Повереника за заштиту равноправности бира Народна скупштина,
            разрешава председника Републике због повреде Устава). По Уставу, о
            Народној скупштини се доноси закон. У складу с тим, донет је Закон о
            Народној скупштини, којим су уређени положај, надлежност,
            организација и начин рада и одлучивања Народне скупштине, као и
            друга питања од значаја за рад Народне скупштине. Одређена питања у
            вези са организацијом и начином рада Народне скупштине, поступцима
            за доношење аката Народне скупштине, као и друга питања која нису
            уређена Законом о Народној скупштини, уређују се Пословником Народне
            скупштине. Састав Народне скупштине, избор и трајање мандата
            народних посланика. Народна скупштина је једнодома и чини је 250
            народних посланика, који се бирају на непосредним изборима, тајним
            гласањем, у складу са законом. У Народној скупштини обезбеђују се
            равноправност и заступљеност полова и представника националних
            мањина, у складу са законом. Избор и престанак мандата народних
            посланика уређен је Законом о избору народних посланика. По Закону о
            избору народних посланика, посланици се бирају у Републици Србији
            као једној изборној јединици, на основу изборних листа политичких
            странака, страначких коалиција, других политичких организација и
            изборних листа које предложе групе грађана. Органи за спровођење
            избора су Републичка изборна комисија и бирачки одбори. Посланички
            мандати расподељују се сразмерно броју добијених гласова, односно
            свакој изборној листи припада број мандата који је сразмеран броју
            добијених гласова (дакле, мандати се расподељују по систему
            сразмерног представништва, тј. по пропорционалном изборном систему).
            У расподели мандата учествују само изборне листе које су добиле
            најмање 3% гласова од укупног броја гласова бирача који су гласали у
            изборној јединици. Политичке странке националних мањина и коалиције
            политичких странака националних мањина учествују у расподели мандата
            и кад су добиле мање од 3% гласова од укупног броја бирача који су
            гласали. Републичка изборна комисија расподељује мандате применом
            система највећег количника (тај систем назива се Д΄Онтов систем).
            Изборе за народне посланике расписује председник Републике, 90 дана
            пре истека мандата Народне скупштине, тако да се избори окончају у
            наредних 60 дана. Прву седницу Народне скупштине заказује председник
            Народне скупштине из претходног сазива, тако да се седница одржи
            најкасније 30 дана од дана проглашења коначних резултата избора.
            Народна скупштина на првој седници потврђује посланичке мандате.
            Народна скупштина конституисана је потврђивањем мандата две трећине
            народних посланика. На одлуку донету у вези са потврђивањем мандата
            допуштена је жалба Уставном суду, који по њој одлучује у року од 72
            сата. Конституисањем Народне скупштине (потврђивањем мандата две
            трећине народних посланика) престаје мандат претходног сазива
            Народне скупштине. Мандат народног посланика почиње да тече даном
            потврђивања мандата у Народној скупштини и траје четири године,
            односно до престанка мандата народних посланика тог сазива Народне
            скупштине. Народни посланик не може бити истовремено посланик у
            скупштини аутономне покрајине, нити функционер у органима извршне
            власти и правосуђа. Народни посланик такође не може обављати ни
            друге функције, послове и дужности за које је законом утврђено да
            представљају сукоб интереса. Имунитет народног посланика. По Уставу,
            народни посланик ужива имунитет. Имунитет народног посланика
            изражава се у два облика. Прво, народни посланик не може бити позван
            на кривичну или другу одговорност за изражено мишљење или гласање у
            вршењу своје посланичке функције. Друго, народни посланик који се
            позвао на имунитет не може бити притворен, нити се против њега може
            водити кривични или други поступак у коме се може изрећи казна
            затвора, без одобрења Народне скупштине. Први облик имунитета штити
            народног посланика кад врши посланичку функцију, и то тако што
            успоставља његову неодговорност за изражено мишљење (говор) и
            гласање у Народној скупштини. За изражено мишљење изван Народне
            скупштине (које није изражено у вршењу посланичке функције) народни
            посланик је одговоран као и сваки други грађанин. Овај облик
            имунитета обезбеђује народном посланику слободу изражавања и слободу
            гласања кад врши своју посланичку функцију, јер га унапред ослобађа
            одговорности за оно што каже и за то како гласа. Ова неодговорност
            важи не само док народном посланику траје мандат, већ и по престанку
            мандата, јер је потпуна слобода изражавања мишљења и гласања могућа
            само ако имунитет штити народног посланика и после престанка његовог
            мандата. Други облик имунитета штити народног посланика у погледу
            његових поступака и активности изван вршења посланичке функције. То
            је процесни имунитет, који спречава примену општег правног режима на
            народног посланика без одобрења Народне скупштине. Наиме, без
            одобрења Народне скупштине, народни посланик који се позвао на
            имунитет не може бити притворен, нити се против њега може водити
            кривични или други поступак у коме се може изрећи казна затвора.
            Сврха овог имунитета јесте да штити народног посланика од
            тенденциозног оптуживања с циљем вршења притиска на њега у погледу
            тога како ће вршити посланичку функцију (на пример како ће гласати о
            одређеном питању). Имунитет има правно дејство само ако се народни
            посланик позове на имунитет. Али, ако се народни посланик не позове
            на имунитет, Народна скупштина има право да успостави имунитет. Од
            ових правила постоји један изузетак. Наиме, народни посланик који је
            затечен у извршењу кривичног дела за које је прописана казна затвора
            у трајању дужем од пет година може бити притворен и без одобрења
            Народне скупштине. Други облик имунитета је по свом дејству слабији
            од првог, јер штити народног посланика само за време трајања његовог
            мандата, па представља само одлагање вођења кривичног или другог
            поступка (док Народна скупштина не укине имунитет, а најдуже док
            траје мандат народног посланика). Наиме, када је против народног
            посланика покренут кривични (или други) поступак, па се тај поступак
            није могао водити због постојања имунитета, то не значи да то лице
            (народни посланик) никада неће одговарати за извршено дело. Устав
            изричито предвиђа да у кривичном или другом поступку у коме је
            успостављен имунитет не теку рокови прописани за тај поступак. То
            значи да неће наступити застарелост, па ће поступак бити настављен
            онда када народном посланику престане мандат. Начин рада и
            одлучивања у Народној скупштини. Устав предвиђа три начина
            одлучивања у Народној скупштини. Опште правило је да Народна
            скупштина одлуке доноси већином гласова народних посланика на
            седници на којој је присутна већина народних посланика (проста
            већина). Изузетак од овог правила чини одлучивање о посебно
            значајним питањима утврђеним Уставом о којима Народна скупштина
            одлучује већином гласова свих народних посланика (квалификована
            већина). О најзначајнијим питањима, као што су промена Устава и
            разрешење председника Републике, Народна скупштина одлучује
            двотрећинском већином од укупног броја народних посланика. Већином
            гласова свих народних посланика Народна скупштина: 1. даје амнестију
            за кривична дела, 2. проглашава и укида ванредно стање, 3. прописује
            мере одступања од људских и мањинских права у ратном и ванредном
            стању, 4. доноси закон којим Република Србија поверава аутономним
            покрајинама и јединицама локалне самоуправе поједина питања из своје
            надлежности, 5. даје претходну сагласност на статут аутономне
            покрајине, 6. одлучује о Пословнику о свом раду, 7. укида имунитет
            народним посланицима, председнику Републике, члановима Владе и
            Заштитнику грађана, 8. усваја буџет и завршни рачун, 9. бира чланове
            Владе и одлучује о престанку мандата Владе и министара, 10. одлучује
            о одговору на интерпелацију, 11. бира судије Уставног суда и
            одлучује о њиховом разрешењу и престанку мандата, 12. бира
            председника Врховног касационог суда, председнике судова,
            Републичког јавног тужиоца и јавне тужиоце и одлучује о престанку
            њихове функције; 13. бира судије и заменике јавних тужилаца, у
            складу с Уставом; 14. бира и разрешава гувернера Народне банке
            Србије, Савет гувернера и Заштитника грађана, 15. врши и друге
            изборне надлежности Народне скупштине. Већином гласова свих народних
            посланика Народна скупштина одлучује и о законима којима се уређују:
            1. референдум и народна иницијатива, 2. уживање индивидуалних и
            колективних права припадника националних мањина, 3. план развоја и
            просторни план, 4. јавно задуживање, 5. територија аутономних
            покрајина и јединица локалне самоуправе, 6. закључивање и
            потврђивање међународних уговора, 7. друга питања одређена Уставом
            (на пример, ако Народна скупштина одлучи да поново гласа о закону
            који је председник Републике вратио на одлучивање, закон се
            изгласава већином од укупног броја посланика). Народна скупштина
            одлучује двотрећинском већином од укупног броја народних посланика
            када одлучује: 1. о промени Устава (тј. када усваја предлог за
            промену Устава и када усваја акт о промени Устава); 2. о разрешењу
            председника Републике; 3. о промени границе Републике Србије (по
            Уставу, граница Републике Србије мења се по поступку предвиђеном за
            промену Устава); 4. о посебном закону којим се уређује суштинска
            аутономија Аутономне покрајине Косово и Метохија (по Уставу, тај
            закон се доноси по поступку предвиђеном за промену Устава); 5. о
            уставном закону за спровођење промене Устава. По Закону о Народној
            скупштини, акти које доноси Народна скупштина јесу: 1. закон, 2.
            буџет, 3. завршни рачун, 4. план развоја, 5. просторни план, 6.
            пословник, 7. стратегија, 8. декларација, 9. резолуција, 10.
            препорука, 11. одлука, 12. закључак и 13. аутентично тумачење
            закона. Заседања Народне скупштине. Заседање је временски период у
            којем се Народна скупштина састаје и ради (рад Народне скупштине и
            њених радних тела у току заседања одвија се на седницама). Народна
            скупштина се састаје у два редовна заседања годишње. Прво редовно
            заседање почиње првог радног дана у марту, а друго редовно заседање
            почиње првог радног дана у октобру. Редовно заседање не може трајати
            дуже од 90 дана. Народна скупштина састаје се у ванредно заседање на
            захтев најмање једне трећине народних посланика или на захтев Владе,
            са унапред одређеним дневним редом. Народна скупштина састаје се без
            позива после проглашења ратног или ванредног стања. Право предлагања
            закона. По Уставу, право предлагања закона, других прописа и општих
            аката имају сваки народни посланик, Влада,скупштина аутономне
            покрајине или најмање 30.000 бирача. Право предлагања закона из
            своје надлежности имају Заштитник грађана и Народна банка Србије.
            Референдум. Народна скупштина расписује референдум о питању из своје
            надлежности на захтев већине свих народних посланика или на захтев
            најмање 100.000 бирача, у складу са Уставом и законом. Предмет
            референдума не могу бити обавезе које произлазе из међународних
            уговора, закони који се односе на људска и мањинска права и слободе,
            порески и други финансијски закони, буџет и завршни рачун, увођење
            ванредног стања и амнестија, као ни питања која се тичу изборних
            надлежности Народне скупштине. Устав предвиђа обавезан републички
            референдум чији је предмет акт о промени Устава, ако се промена
            Устава односи на преамбулу Устава, начела Устава, људска и мањинска
            права и слободе, уређење власти, проглашавање ратног и ванредног
            стања, одступање од људских и мањинских права у ратном и ванредном
            стању или поступак за промену Устава. Распуштање Народне скупштине.
            Због великог значаја овакве одлуке за стабилност земље, Устав
            утврђује када Народна скупштина мора бити распуштена, када може бити
            распуштена и када не можебити распуштена. Распуштање Народне
            скупштине је у надлежности председника Републике. Председник
            Републике је дужан да распусти Народну скупштину у четири случаја:
            1. ако Народна скупштина у року од 90 дана од дана конституисања не
            изабере Владу; 2. ако председник Владе поднесе оставку, па Влади,
            сагласно Уставу, престане мандат даном констатације оставке
            председника Владе, а онда Народна скупштина не изабере нову Владу у
            року од 30 дана од дана констатације оставке председника Владе; 3.
            ако Народна скупштина изгласа неповерење Влади, па Влади, сагласно
            Уставу, престане мандат, а онда Народна скупштина не изабере нову
            Владу у року од 30 дана од дана изгласавања неповерења; 4. ако
            Народна скупштина не изгласа поверење Влади, па Влади, сагласно
            Уставу, престане мандат, а онда Народна скупштина не изабере нову
            Владу у року од 30 дана од дана неизгласавања поверења. По Закону о
            председнику Републике, председник Републике је дужан да у року од 72
            сата донесе указ којим на образложен предлог Владе распушта Народну
            скупштину или да Владу и јавност обавести о томе да не прихвата
            предлог Владе. По Уставу, Влада којој је престао мандат не може
            председнику Републике предложити распуштање Народне скупштине.
            Такође, Влада не може предложити распуштање Народне скупштине ако је
            поднет предлог да јој се изгласа неповерење или ако је поставила
            питање свога поверења. Народна скупштина не може бити распуштена за
            време ратног или ванредног стања. Истовремено са распуштањем Народне
            скупштине председник Републике расписује изборе за народне
            посланике, тако да се избори окончају најкасније за 60 дана од дана
            расписивања. Народна скупштина која је распуштена врши само текуће
            или неодложне послове: 1. решавање мандатно-имунитетских питања, 2.
            остваривање међународне сарадње у складу са Законом о Народној
            скупштини, 3. поједине случајеве решавања материјално – статусних
            питања народних посланика и других изабраних и именованих лица, ако
            су везани за законски рок или то налажу потребе државе. У случају
            проглашења ратног или ванредног стања поново се успоставља пуна
            надлежност Народне скупштине, која траје до окончања ратног, односно
            ванредног стања. Председник Републике Положај и надлежност. По
            Уставу, председник Републике изражава државно јединство Републике
            Србије. Председник Републике има следеће надлежности: 1. представља
            Републику Србију у земљи и иностранству; 2. указом проглашава
            законе, у складу с Уставом; 3. предлаже Народној скупштини кандидата
            за председника Владе, пошто саслуша мишљење представника изабраних
            изборних листа; 4. предлаже Народној скупштини носиоце функција, у
            складу са Уставом и законом; 5. поставља и опозива указом амбасадоре
            Републике Србије, на основу предлога Владе; 6. прима акредитивна и
            опозивна писма страних дипломатских представника; 7. даје помиловања
            и одликовања; 8. врши и друге послове одређене Уставом (на пример:
            именује пет судија Уставног суда између 10 кандидата које предложи
            Народна скупштина; указом распушта Народну скупштину у случајевима
            одређеним Уставом). 9. командује Војском и поставља, унапређује и
            разрешава официре Војске Србије. По Уставу, о председнику Републике
            доноси се закон - Закон о председнику Републике. По Закону о
            председнику Републике, правни акти које председник Републике доноси
            су: 1. укази, 2. одлуке, 3. правила, 4. наредбе, 5. наређења и други
            правни акти који су одређени законом. Указом председник Републике
            проглашава закон, распушта Народну скупштину, поставља и опозива
            амбасадоре Републике Србије, даје одликовања и поставља, унапређује
            и разрешава официре Војске Србије. Одлуком председник Републике
            расписује изборе за народне посланике, предлаже Народној скупштини
            кандидата за председника Владе, даје помиловања и одлучује у
            питањима за која не доноси друге правне акте. Председник Републике
            не може обављати другу јавну функцију или професионалну делатност.
            Председник Републике ужива имунитет као народни посланик, а о
            његовом имунитету одлучује Народна скупштина. Проглашење закона.
            Председник Републике је дужан да најкасније у року од 15 дана од
            дана изгласавања закона, односно најкасније у року од седам дана ако
            је закон донет по хитном поступку, донесе указ о проглашењу закона
            или да закон врати Народној скупштини на поновно одлучивање, уз
            писмено образложење (које садржи разлоге због којих није прогласио
            закон). По Закону о председнику Републике, председник Републике
            може, уз писмено образложење, вратити Народној скупштини изгласани
            закон на поновно одлучивање ако сматра да закон није сагласан са
            Уставом или да је у супротности с потврђеним међународним уговорима
            или општеприхваћеним правилима међународног права или да при
            доношењу закона није поштована процедура која је прописана за
            доношење закона или да закон не уређује неку област на одговарајући
            начин, с тим што председник Републике не може Народној скупштини
            вратити на поновно одлучивање закон о коме су се грађани изјаснили
            на референдуму пре његовог доношења и закон који су грађани
            потврдили на референдуму. Ако Народна скупштина одлучи да поново
            гласа о закону који је председник Републике вратио на одлучивање,
            закон се изгласава већином од укупног броја посланика. Председник
            Републике је дужан да прогласи поновно изгласани закон. То значи да
            он нема право да га поново врати Народној скупштини (па ни у случају
            да је Народна скупштина поново изгласала закон у истоветном тексту
            какав је био и први пут). Устав садржи решење и за случај да
            председник Републике не донесе указ о проглашењу закона у Уставом
            предвиђеном року. Ако до тога дође, указ о проглашењу закона доноси
            председник Народне скупштине. Према томе, председник Републике нема
            право да трајно спречи Народну скупштину да донесе одређени закон
            јер, према начелу поделе власти, законодавна власт припада Народној
            скупштини, па као што нико нема право да донесе закон уместо ње,
            тако је нико не може ни спречити у доношењу закона. Избор, мандат и
            престанак мандата председника Републике. Председника Републике
            бирају грађани, на непосредним изборима, тајним гласањем. Изборе за
            председника Републике расписује председник Народне скупштине 90 дана
            пре истека мандата председника Републике, тако да се избори окончају
            у наредних 60 дана. По Закону о избору председника Републике, право
            да буде биран за председника Републике има сваки пунолетан и
            пословно способан држављанин Републике Србије. Кандидата за
            председника Републике могу да предложе политичка странка, коалиција
            политичких странака и група грађана. Предлог кандидата може бити
            поднесен само ако га својим потписима подржи најмање 10.000 бирача.
            За председника Републике изабран је кандидат који је добио већину
            гласова бирача који су гласали. Ако ниједан кандидат не добије
            већину гласова бирача који су гласали, гласање се понавља у року од
            15 дана од дана првог гласања. На поновљеном гласању учествују
            двакандидата која су добила највећи број гласова (више од два
            кандидата учествују на поновљеном гласању само ако их више њих дели
            прво или друго место, дакле ако су добили исти број гласова). На
            поновљеном гласању за председника Републике изабран је кандидат који
            је добио највећи број гласова. Приликом ступања на дужност,
            председник Републике, пред Народном скупштином, полаже заклетву.
            Мандат председника Републике траје пет година и почиње да тече од
            дана полагања заклетве пред Народном скупштином. Ако мандат
            председника Републике истиче за време ратног или ванредног стања,
            продужава се, тако да траје до истека три месеца од дана престанка
            ратног, односно ванредног стања. Нико не може више од два пута да
            буде биран за председника Републике, а Закон о председнику Републике
            то даље прецизира утврђујући да нико не може више од два пута да
            буде изабран за председника Републике, без обзира на то колико су му
            трајали први и други мандат (дакле и ако је један од мандата трајао
            мање од половине мандатног периода од пет година, то ће се ипак
            рачунати као један избор на функцију председника Републике). Мандат
            председника Републике престаје: 1. истеком времена на које је
            изабран, 2. оставком или 3. разрешењем. Председник Републике подноси
            оставку председнику Народне скупштине. Кад председник Републике
            поднесе оставку, он о томе обавештава јавност и председника Народне
            скупштине. Даном подношења оставке председнику Републике престаје
            мандат. Разрешење председника Републике. Председник Републике
            разрешава се због повреде Устава, одлуком Народне скупштине,
            гласовима најмање две трећине народних посланика. Дакле, једини
            разлог за разрешење може бити повреда Устава од стране председника
            Републике. Поступак за разрешење може да покрене Народна скупштина,
            на предлог најмање једне трећине народних посланика. Устав не
            утврђује већину којом Народна скупштина одлучује о покретању
            поступка за разрешење председника Републике, поступајући по предлогу
            најмање једне трећине народних посланика, али ту већину утврђује
            Закон о председнику Републике. Наиме, по Закону о председнику
            Републике, одлука Народне скупштине којом се прихвата предлог
            најмање једне трећине народних посланика да се покрене поступак за
            разрешење председника Републике и којом се поступак за разрешење
            покреће −доноси се већином гласова свих народних посланика. Устав
            утврђује да је Уставни суд дужан да по покренутом поступку за
            разрешење, најкасније у року од 45 дана, одлучи о постојању повреде
            Устава. Пошто је повреда Устава једини разлог због којег председник
            Републике може бити разрешен дужности, а Уставни суд је једини
            надлежан да цени да ли је Устав повређен, може се закључити да је
            овакво уставно решење предвиђено првенствено зато да би се
            гарантовалода поступак разрешења председника Републике не буде
            политички мотивисан већ правно заснован, чиме се чува стабилност
            државе и њених институција. Поступак одлучивања Уставног суда о
            повреди Устава од стране председника Републике уређен је Законом о
            Уставном суду. По том закону, одлуку Народне скупштине којом се
            покреће поступак за разрешење председника Републике Уставном суду
            доставља председник Народне скупштине. Ако Уставни суд утврди да је
            поступак за разрешење председника Републике покренут у складу са
            Уставом и законом, одлука Народне скупштине којом се покреће
            поступак одлучивања о повреди Устава доставља се на одговор
            председнику Републике, у року који Уставни суд одреди. После истека
            рока за одговор, председник Уставног суда заказује расправу, на коју
            позива председника Републике и председника Народне скупштине. У
            поступку одлучивања о повреди Устава од стране председника Републике
            Уставни суд је ограничен само на одлучивање о повредама одредаба
            Устава које су наведене у одлуци Народне скупштине о покретању
            поступка. Уставни суд затим одлучује да ли је председник Републике
            повредио Устав и одлуку о томе доставља Народној скупштини и
            председнику Републике. Ако Уставни суд утврди да је председник
            Републике повредио Устав, Народна скупштина може разрешити
            председника Републике одлуком за коју мора гласати најмање две
            трећине народних посланика. Ако се одлука о разрешењу не донесе том
            већином, председник Републике остаје на функцији, без обзира на то
            што је Уставни суд утврдио да је председник Републике повредио
            Устав. Замењивање председника Републике. Када је председник
            Републике спречен да обавља дужност или му мандат престане пре
            истека времена на које је биран, замењује га председник Народне
            скупштине. Председник Народне скупштине може да замењује председника
            Републике најдуже три месеца. По Закону о председнику Републике,
            председник Народне скупштине, док замењује председника Републике,
            овлашћен је да представља Републику Србију у земљи и иностранству,
            да прима опозивна и акредитивна писма страних дипломатских
            представника, да распише изборе за Народну скупштину, да предлаже
            Народној скупштини кандидата за председника Владе, да врши
            надлежности у области одбране Републике Србије и да командује
            Војском Србије. Такође, председник Народне скупштине који замењује
            председника Републике дужан је да распусти Народну скупштину у свим
            случајевима у којима је то уставна дужност председника Републике и
            да сваки изгласани закон прогласи указом. Дакле, по Закону о
            председнику Републике, председник Народне скупштине, док замењује
            председника Републике, нема сва овлашћења председника Републике, па
            он на пример нема право да, уз писмено образложење, изгласани закон
            врати Народној скупштини на поновно одлучивање.Устав утврђује да је
            председник Народне скупштине дужан да распише изборе за председника
            Републике тако да се одрже најкасније три месеца од настанка
            спречености председника Републике, односно најкасније три месеца од
            престанка мандата на који је председник Републике биран. Влада
            Положај, састав, надлежност и одговорност. Влада је носилац извршне
            власти у Републици Србији. Владу чине председник Владе, један или
            више потпредседника и министри. Министри могу бити ресорни министри
            (ресорни министар руководи министарством које се образује за послове
            државне управе у једној области или у више међусобно повезаних
            области и одговаран је за стање у тој области, односно у тим
            областима) или министри без портфеља (министар без портфеља не
            руководи министарством већ од председника Владе добија конкретна
            задужења да се бави питањем које не спада ни у један ресор или је
            заједничко за све ресоре или за више ресора; министар без портфеља
            може руководити службом Владе). Број потпредседника Владе и
            министара без портфеља одређује Народна скупштина при сваком избору
            Владе, на предлог кандидата за председника Владе. Као и у другим
            земљама са парламентарним системом власти, и у Републици Србији
            Владу образује парламент (Народна скупштина) према политичким
            критеријумима, од представника политичке већине у парламенту. Стога,
            Влада може бити: 1. једностраначка – састављена искључиво од
            представника једне политичке странке; 2. коалициона састављена од
            две политичке странке или од више политичких странака, које заједно
            имају већину у парламенту и које су образовале страначки савез ради
            избора Владе; 3. концентрациона – када се образује од свих
            политичких странака у парламенту, обично у кризним ситуацијама. 4.
            Експертска - става политичке већине у парламенту да у Влади треба да
            буду личности изабране према стручним, а не политичким
            критеријумима. По Уставу, Влада има следеће надлежности: 1. утврђује
            и води политику; 2. извршава законе и друге опште акте Народне
            скупштине; 3. доноси уредбе и друге опште акте ради извршавања
            закона; 4. предлаже Народној скупштини законе и друге опште акте и
            даје о њима мишљење кад их поднесе други предлагач; 5. усмерава и
            усклађује рад министарстава и других органа државне управе и врши
            надзор над њиховим радом; 6. врши и друге послове одређене Уставом и
            законом. По Уставу, о Влади се доноси закон. У складу с тим, донет
            је Закон о Влади, који, између осталог, прецизира: 1. Влада утврђује
            и води политику Републике Србије у оквиру Устава и закона и других
            општих аката Народне скупштине; 2. Влада извршава законе и друге
            опште акте Народне скупштине тако што доноси опште и појединачне
            правне акте и предузима друге мере; 3. Влада заступа Републику
            Србију као правно лице и при томе врши права и обавезе које
            Република Србија има као оснивач јавних предузећа, установа и других
            организација, ако законом није друкчије одређено; 4. Влада располаже
            имовином Републике Србије, ако законом није друкчије одређено; 5.
            Влада је у оквиру својих надлежности самостална; 6. Влада надзире
            рад органа државне управе, усмерава органе државне управе у
            спровођењу политике и извршавању закона и других општих аката и
            усклађује њихов рад; 7. да ако орган државне управе (или ималац
            јавних овлашћења на нивоу Републике Србије) не донесе пропис, доноси
            га Влада ако би недоношење прописа могло изазвати штетне последице
            по живот или здравље људи, животну средину, привреду или имовину
            веће вредности; 8. Влада може поништити или укинути пропис органа
            државне управе који је у супротности са законом или прописом Владе и
            одредити рок за доношење новог прописа. Закон о Влади такође
            прописује да Влада доноси: 1. уредбе, 2. одлуке, 3. пословник, 4.
            решења, 5. закључке и 6. декларације. Влада уредбом подробније
            разрађује однос уређен законом, у складу са сврхом и циљем закона.
            Влада доноси пословник којим, у складу са Законом о Влади, прописује
            уређење, начин рада и одлучивања Владе. Влада одлуком оснива јавна
            предузећа, установе и друге организације, предузима мере и уређује
            питања од општег значаја и одлучује о другим стварима за које је
            законом или уредбом одређено да их Влада уређује одлуком. Влада
            решењем одлучује о постављењима, именовањима и разрешењима, у
            управним стварима и у другим питањима од појединачног значаја. Кад
            не доноси друге акте, Влада доноси закључке. Декларацијом се
            изражава став Владе о неком питању. Председник Владе води и усмерава
            рад Владе, стара се о уједначеном политичком деловању Владе,
            усклађује рад чланова Владе и представља Владу. Председник Владе
            може осталим члановима Владе давати обавезна упутства и посебна
            задужења, сходно програму и политици Владе. По Закону о Влади,
            председник Владе може бити истовремено и министар. Потпредседник
            Владе усмерава и усклађује рад органа државне управе у областима
            које одреди председник Владе. Председник Владе може овластити
            потпредседника Владе да руководи пројектом из делокруга више органа
            државне управе. По Закону о Влади, потпредседник Владе може бити
            истовремено и министар. Председник Владе одређује једног
            потпредседника Владе за првог потпредседника Владе, који газамењује
            за време одсутности или спречености са свим овлашћењима председника
            Владе, изузев овлашћења на предлагање избора или разрешења члана
            Владе. Први потпредседник Владе помаже председнику Владе у вођењу и
            усмеравању Владе, старању о јединству политичког деловања Владе и
            усклађивању рада чланова Владе. Полазећи од уставних надлежности
            Владе и чињенице да је Народна скупштина та која је бира, Устав
            утврђује да је Влада одговорна Народној скупштини за политику
            Републике Србије, за извршавање закона и других општих аката Народне
            скупштине и за рад органа државне управе. Министри су за свој рад и
            за стање у области из делокруга министарства одговорни председнику
            Владе, Влади и Народној скупштини. По Закону о Влади, министар је
            одговоран за спровођење програма и политике Владе, за одлуке и мере
            које је донео или пропустио да донесе или предузме и за извршавање
            обавезних упутстава и посебних задужења која му је одредио
            председник Владе. Председник Владе и члан Владе не одговарају за
            мишљење изнето на седници Владе или Народне скупштине, или за
            гласање на седници Владе. Председник и члан Владе уживају имунитет
            као народни посланик, а о имунитету председника и члана Владе
            одлучује Влада. По Уставу, члан Владе не може бити народни посланик
            у Народној скупштини, посланик у скупштини аутономне покрајине и
            одборник у скупштини јединице локалне самоуправе, нити члан извршног
            већа аутономне покрајине или извршног органа јединице локалне
            самоуправе. Закон о Влади томе додаје да члан Владе не може бити на
            другој јавној функцији у државном органу, органу аутономне
            покрајине, општине, града, града Београда, нити вршити делатност
            која је по закону неспојива с дужношћу члана Владе, нити створити
            могућност сукоба јавног и приватног интереса. Избор, мандат и
            престанак мандата Владе. По Уставу, кандидата за председника Владе
            Народној скупштини предлаже председник Републике, пошто саслуша
            мишљење представника изабраних изборних листа. По Закону о
            председнику Републике, председник Републике дужан је да Народној
            скупштини предложи оног кандидата за председника Владе који може да
            обезбеди избор Владе. Кандидат за председника Владе Народној
            скупштини износи програм Владе и предлаже њен састав. Народна
            скупштина истовремено гласа о програму Владе и избору председника и
            чланова Владе. Влада је изабрана ако је за њен избор гласала већина
            од укупног броја народних посланика. Мандат Владе траје до истека
            мандата Народне скупштине која ју је изабрала, а почиње да тече
            даном полагања заклетве пред Народном скупштином. Мандат Владе
            престаје пре истека времена на које је изабрана: 1. распуштањем
            Народне скупштине, 2. изгласавањем неповерења Влади, 3.
            неизгласавањем поверења Влади и 4. оставком председника Владе. Влада
            којој је престао мандат до избора нове Владе може да врши само
            послове одређене законом. По Закону о Влади, Влада којој је престао
            мандат може вршити само текуће послове и не може предлагати Народној
            скупштини законе и друге опште акте нити доносити прописе, изузев
            ако је њихово доношење везано за законски рок или то налажу потребе
            државе, интереси одбране или природна, привредна или техничка
            несрећа. Поред тога, Влада којој је престао мандат не може
            постављати државне службенике на положај у органима државне управе,
            а при вршењу оснивачких права Републике Србије може једино да
            именује или да сагласност на именовање вршиоца дужности директора и
            чланова управног и надзорног одбора. Такође, Влада којој је престао
            мандат не може председнику Републике предложити распуштање Народне
            скупштине. Члану Владе мандат престаје пре истека времена на које је
            изабран: 1. констатовањем оставке, 2. изгласавањем неповерења у
            Народној скупштини и 3. разрешењем од стране Народне скупштине, на
            предлог председника Владе. Интерпелација. По Уставу, интерпелацију у
            вези са радом Владе или појединог члана Владе може поднети најмање
            50 народних посланика. Садржина интерпелације је, заправо, тражење
            одговора и објашњења у вези са неким конкретним питањима или
            појавама из надлежности рада Владе или појединог члана Владе. На
            први поглед, интерпелација највише личи на посланичко питање, али се
            од њега битно разликује, не само по томе што интерпелацију може
            поднети најмање 50 народних посланика (насупрот томе, сваки народни
            посланик има право да постави посланичко питање поједином министру
            или Влади, из њихове надлежности), већ пре свега по процедури која
            следи након достављања одговора на поднету интерпелацију и по
            последицама до којих подношење интерпелације може да доведе. Тако,
            по Пословнику Народне скупштине, посланичко питање поставља се у
            писменом облику или усмено (с тим да излагање посланика који
            поставља питања не може да траје дуже од три минута), а после
            добијеног одговора на посланичко питање, народни посланик који је
            поставио питање има право да, у трајању од највише три минута,
            коментарише одговор на своје питање или да постави допунско питање.
            По добијању одговора на допунско питање, народни посланик имаправо
            да се изјасни о одговору, у трајању од највише два минута и тиме се
            процедура у вези са посланичким питањем завршава. С друге стране,
            интерпелација се, по Пословнику Народне скупштине, подноси
            председнику Народне скупштине у писменом облику и она мора да садржи
            јасно и сажето формулисано питање које треба да се размотри,
            образложење на највише две стране, име овлашћеног представника
            подносиоца интерпелације, као и потписе свих народних посланика који
            су је поднели. Влада или члан Владе доставља председнику Народне
            скупштине свој одговор на интерпелацију најкасније у року од 30 дана
            од дана пријема интерпелације. Народна скупштина расправља и гласа о
            одговору који су на интерпелацију поднели Влада или члан Владе коме
            је интерпелација упућена. Ако Народна скупштина изгласа да прихвата
            достављени одговор, наставиће да ради по усвојеном дневном реду.
            Међутим, ако Народна скупштина гласањем не прихвати одговор Владе
            или члана Владе, приступиће се гласању о неповерењу Влади или члану
            Владе, уколико претходно, по неприхватању одговора на интерпелацију,
            председник Владе, односно члан Владе не поднесе оставку. Дакле,
            неприхватање одговора на интерпелацију најављује превремени
            престанак мандата Владе, односно члана Владе. Наиме, неприхватање од
            стране већине народних посланика аргумената који су дати у одговору
            на интерпелацију јасно указује на то да су Влада или члан Владе
            изгубили поверење скупштинске већине. Стога је гласање о неповерењу,
            заправо, логична последица већ констатованог губитка поверења. Пошто
            је у оваквој ситуацији прилично извесно да ће већина која није
            гласала за прихватање одговора на интерпелацију потом гласати за
            неповерење Влади, односно члану Владе, дата је могућност подношења
            оставке пре него што се овом гласању приступи. Да се институт
            интерпелације не би злоупотребљавао, Устав утврђује да се о питању
            које је било предмет интерпелације не може поново расправљати пре
            истека рока од 90 дана. Гласање о неповерењу Влади или члану Владе.
            Гласање о неповерењу Влади или поједином члану Владе може затражити
            најмање 60 народних посланика. По Пословнику Народне скупштине,
            предлог да се гласа о неповерењу Влади или поједином њеном члану
            подноси се председнику Народне скупштине у писменом облику, а у
            предлогу мора бити наведен разлог због којег се предлаже гласање о
            неповерењу. Како је подношење овог предлога знак да постоји
            политичка криза у односима између Владе и народних посланика,
            Уставом је, да се та криза не би неограничено продужавала, утврђено
            да предлог за гласање о неповерењу Влади или поједином члану Владе
            Народна скупштина разматра на првој наредној седници, а најраније
            пет дана по подношењу предлога. Након окончања расправе приступа се
            гласању о предлогу. Народна скупштина је прихватила предлог за
            изгласавање неповерења Влади или члану Владе ако је за њега гласало
            више од половине од свих народних посланика. Ако Народна скупштина
            изгласа неповерење Влади, Влади престаје мандат, а председник
            Републике је дужан да покрене поступак за избор нове Владе (да
            покуша да предложи новог кандидата за председника Владе). Ако
            Народна скупштина не изабере нову Владу у року од 30 дана од
            изгласавања неповерења председник Републике је дужан да распусти
            Народну скупштину и распише изборе. Ако Народна скупштина изгласа
            неповерење члану Владе, председник Владе је дужан да покрене
            поступак за избор новог члана Владе. Устав спречава злоупотребу
            права на подношење предлога за гласање о неповерењу Влади или члану
            Владе (јер би честа примена овог права могла дестабилизовати
            политичку ситуацију у земљи), тако што утврђује да ако Влади или
            члану Владе не буде изгласано неповерење, потписници предлога не
            могу поднети нови предлог за гласање о неповерењу пре истека рока од
            180 дана. Гласање о поверењу Влади. Влада може затражити гласање о
            свом поверењу. Смисао овог захтева јесте у одређеној врсти
            политичког притиска на парламент да се јасно определи да ли и даље
            подржава Владу. Наиме, могуће су ситуације у којима опозиција
            нарушава ауторитет Владе у јавности тврдњама да је Влада изгубила
            скупштинску већину, али се не одлучује на подношење предлога за
            изгласавање неповерења Влади стога што, у ствари, зна да нема
            потребну већину за изгласавање неповерења Влади или није сигурна да
            ли би такву већину заиста могла да обезбеди. У том случају Влади
            стоји на располагању могућност да подношењем захтева да се гласа о
            њеном поверењу докаже да и даље ужива потребно поверење Народне
            скупштине и тиме прекине неосноване гласине и ојача своју позицију.
            Предлог за гласање о поверењу Влади може се, на захтев Владе,
            разматрати и на седници Народне скупштине која је у току, а ако
            Влада није поднела такав захтев, предлог се разматра на првој
            наредној седници, а најраније пет дана од његовог подношења. Након
            окончања расправе приступа се гласању о предлогу. Народна скупштина
            је прихватила предлог за изгласавање поверења Влади ако је за њега
            гласало више од половине од свих народних посланика. Али, ако је
            процена Владе била погрешна, па јој Народна скупштина не изгласа
            поверење, Влади престаје мандат, а председник Републике је дужан да
            покрене поступак за избор нове Владе. Ако Народна скупштина не
            изабере нову Владу у року од 30 дана од дананеизгласавања поверења,
            председник Републике је дужан да распусти Народну скупштину и
            распише изборе. Оставка председника Владе. Председник Владе може
            поднети оставку Народној скупштини. Председник Владе оставку подноси
            председнику Народне скупштине и истовремено о њој обавештава
            председника Републике и јавност. Народна скупштина на првој наредној
            седници констатује оставку председника Владе, а даном констатације
            оставке председника Владе престаје мандат Влади. Када Народна
            скупштина констатује оставку председника Владе, председник Републике
            је дужан да покрене поступак за избор нове Владе. У случају да
            Народна скупштина не изабере нову Владу у року од 30 дана од дана
            констатације оставке председника Владе, председник Републике је
            дужан да распусти Народну скупштину и распише изборе. Оставка и
            разрешење члана Владе. Члан Владе може поднети оставку председнику
            Владе. Председник Владе доставља оставку члана Владе председнику
            Народне скупштине, а Народна скупштина на првој наредној седници
            констатује оставку. Председник Владе може предложити Народној
            скупштини разрешење појединог члана Владе. Народна скупштина
            разматра предлог за разрешење члана Владе и гласа о том предлогу на
            првој наредној седници. Одлука о разрешењу члана Владе донета је ако
            је за њу гласала већина од укупног броја народних посланика. Члану
            Владе који је поднео оставку мандат престаје даном констатације
            оставке, а члану Владе који је разрешен, даном доношења одлуке о
            разрешењу. Mинистар који је поднео оставку дужан је да врши текуће
            послове док му не престане мандат и при томе он не може доносити
            прописе, изузев ако је њихово доношење везано за законски рок или то
            налажу потребе државе, интереси одбране или природна, привредна или
            техничка несрећа, а при вршењу оснивачких права Републике Србије
            може једино да именује или да сагласност на именовање вршиоца
            дужности директора и чланова управног и надзорног одбора. Такође,
            кад председник Владе предложи Народној скупштини разрешење министра,
            од подношења предлога председника Владе за разрешење министра до
            одлуке Народне скупштине министар не може вршити своја овлашћења,
            већ њих преузима члан Владе кога председник Владе овласти.
            Председник Владе је дужан да по престанку мандата члана Владе због
            подношења оставке или разрешења покрене поступак за избор новог
            члана Владе. Председник Владе дужан је да предложи Народној
            скупштини избор новог министра у року од 15 дана од престанка
            мандата претходног министра, а до избора новог министра, овлашћења
            министра коме је престао мандат врши члан Владе кога председник
            Владе овласти. Државна управа Државна управа је део извршне власти
            Републике Србије који обавља послове државне управе (управне послове
            у оквиру права и дужности Републике Србије). Државну управу чине
            органи државне управе (министарства, органи управе у саставу
            министарстава и посебне организације). Државна управа је самостална,
            везана Уставом и законом, а за свој рад одговорна је Влади. Послове
            државне управе обављају министарства, органи управе у саставу
            министарстава и посебне организације. Послови државне управе
            одређују се Законом о државној управи, а унутрашње уређење и
            систематизација радних места у органима државне управе заснивају се
            на начелима која одређује Влада уредбом. Рад органа државне управе
            подлеже надзору Владе. Народна скупштина надзире рад органа државне
            управе преко надзора над радом Владе и чланова Владе. Преко управног
            спора судови надзиру законитост појединачних аката органа државне
            управе донесених у управним стварима. Сагласно Уставу, поједини
            послови државне управе могу се законом поверити аутономним
            покрајинама и јединицама локалне самоуправе, ако је то у интересу
            ефикаснијег и рационалнијег остваривања права и обавеза грађана и
            задовољавања њихових потреба од непосредног интереса за живот и рад.
            Такође, поједина јавна овлашћења могу се законом поверити и јавним
            агенцијама, установама, јавним предузећима, другим организацијама,
            па и физичким лицима . Делатности и послови због којих се оснивају
            јавне службе, њихово уређење и рад прописују се законом, а оснивачи
            јавних служби могу бити Република Србија, аутономне покрајине и
            јединице локалне самоуправе. Заштитник грађана По Уставу, Заштитник
            грађана је независан државни орган који штити права грађана и
            контролише рад органа државне управе, органа надлежног за правну
            заштиту имовинских права и интереса РепубликеСрбије (реч је о
            Државном правобранилаштву), као и других органа и организација,
            предузећа и установа којима су поверена јавна овлашћења. Заштитник
            грађана није овлашћен да контролише рад Народне скупштине,
            председника Републике, Владе, Уставног суда, судова и јавних
            тужилаштава. Заштитника грађана бира и разрешава Народна скупштина,
            већином гласова свих народних посланика, а он за свој рад њој и
            одговара. Заштитник грађана ужива имунитет као народни посланик. О
            имунитету Заштитника грађана одлучује Народна скупштина. Основна
            улога Заштитника грађана је да штити права грађана и контролише рад
            органа државне управе. Оваква институција се у скандинавским земљама
            назива „омбудсман“. Заштитник грађана бира се на време од пет година
            и исто лице може бити највише два пута узастопно бирано на ту
            функцију. Заштитник грађана има четири заменика који му помажу у
            обављању послова утврђених тим законом, у оквиру овлашћења која им
            он пренесе. Заменике Заштитника грађана бира Народна скупштина,
            већином гласова свих народних посланика, на предлог Заштитника
            грађана. Заменици Заштитника грађана бирају се на време од пет
            година и исто лице може највише два пута узастопно бити бирано на ту
            функцију. Заштитник грађана и заменик Заштитника грађана не могу
            бити чланови политичких странака. Заштитник грађана је овлашћен да
            контролише поштовање права грађана, утврђује повреде учињене актима,
            радњама или нечињењем органа управе, ако се ради о повреди
            републичких закона, других прописа и општих аката. Заштитник грађана
            је овлашћен да контролише законитост и правилност рада органа
            управе. Свако физичко или правно, домаће или страно лице које сматра
            да су му актом, радњом или нечињењем органа управе повређена права
            може да поднесе притужбу Заштитнику грађана. Након утврђивања свих
            релевантних чињеница и околности Заштитник грађана може обавестити
            подносиоца притужбе да је притужба неоснована или може утврдити да
            су постојали недостаци у раду органа управе. Ако нађе да су
            постојали недостаци у раду органа управе, Заштитник грађана ће
            упутити препоруку органу о томе како би уочени недостатак требало
            отклонити. Заштитник грађана, дакле, нема овлашћење да се непосредно
            меша у рад органа управе тако што би поништавао, укидао или мењао
            акте органа управе. Оно што може, то је да органима управе упути
            одговарајућу препоруку. Ако орган управе не поступи по препоруци,
            Заштитник грађана може о томе да обавести јавност, Народну скупштину
            и Владу, а може и да препоручи утврђивање одговорности функционера
            који руководи органом управе. Заштитник грађана подноси Народној
            скупштини редован годишњи извештај у коме се наводе подаци о
            активностима у претходној години, подаци о уоченим недостацима у
            раду органа управе, као и предлози за побољшање положаја грађана у
            односу на органе управе. Сагласно Уставу, Заштитник грађана има
            право предлагања закона из своје надлежности. Војска Србије Војска
            је оружана сила која је организована, обучена и опремљена за вођење
            оружане борбе. Основни разлог постојања војске у савременом свету
            јесте још увек нужност одбране државе од потенцијалне спољне
            агресије. Војска обавља одбрамбену функцију, функцију заштите
            спољних граница државе. Војска делује и превентивно – тако што самим
            својим постојањем представља средство одвраћања потенцијалног
            агресора. По Уставу Републике Србије, Војска Србије брани земљу од
            оружаног угрожавања споља и извршава друге мисије и задатке, у
            складу са Уставом, законом и принципима међународног права који
            регулишу употребу силе. Председник Републике, у складу са законом,
            командује Војском и поставља, унапређује и разрешава официре Војске
            Србије. Војска Србије може се употребити ван граница Републике
            Србије само по одлуци Народне скупштине. Војска Србије је под
            демократском и цивилном контролом. Законом о Војсци Србије уређују
            се положај и надлежност Војске Србије, организација, састав и начела
            службе у Војсци Србије, командовање и руковођење Војском Србије,
            демократска и цивилна контрола Војске Србије, јавност њеног рада,
            као и друга питања од значаја за Војску Србије. По том закону,
            Војска Србије се састоји од сталног и резервног састава. Стални
            састав Војске Србије чине професионални припадници Војске Србије и
            војници на служењу војног рока. Резервни састав Војске Србије чине
            резервни официри, резервни подофицири и војници у резерви.
            Председник Републике: 1. одлучује о употреби Војске Србије и
            командује Војском Србије у миру и рату; 2. поставља и разрешава
            начелника Генералштаба, уз мишљење министра одбране; 3. поставља,
            унапређује и разрешава официре на формацијска места за која је
            прописан чин генерала и одлучује о престанку њихове службе, на
            предлог министра одбране; 4. обавља и друге послове командовања
            Војском Србије, у складу са законом. Демократску и цивилну контролу
            Војске Србије врше Народна скупштина, Заштитник грађана и други
            државни органи у складу са својим надлежностима, грађани и јавност.
            Демократска и цивилна контрола Војске Србије нарочито обухвата
            контролу употребе и развоја Војске Србије, интерну и екстерну
            контролу трошкова за војне потребе, праћење стања и обавештавања
            јавности о стању припрема Војске Србије, обезбеђење слободног
            приступа информацијама од јавног значаја и утврђивање одговорности
            за вршење војних дужности у складу са законом. Пошто је Војска
            Србије једина правним поретком Републике Србије призната и дозвољена
            оружана снага Републике Србије, Законом о одбрани забрањено је свако
            паравојно организовање и удруживање за извршавање задатака у одбрани
            земље. Забрањена је, такође, употреба Војске Србије у страначке,
            идеолошке и верске сврхе. По Закону о одбрани, војна обавеза је
            право и дужност грађана да се припремају и оспособљавају за учешће у
            одбрани, с тим што војну обавезу грађани извршавају под условима и
            на начин који су прописани посебним законом. У том смислу, Законом о
            војној, радној и материјалној обавези утврђено је да војну обавезу у
            миру, ванредном или ратном стању имају сви грађани који се
            припремају и оспособљавају за извршавање војних дужности и других
            задатака одбране, у складу са законом. Војна обавеза је општа и
            подлежу јој држављани Републике Србије, а састоји се од: 1. регрутне
            обавезе, 2. обавезе служења војног рока, 3. обавеза вршења цивилне
            службе и 4. обавеза у резервном саставу које се врше под условима
            прописаним законом. Војну обавезу у миру грађани извршавају у
            командама, јединицама и установама Војске Србије, осим лица која
            замене служење војног рока цивилном службом, а у ратном и ванредном
            стању у Војсци Србије, полицији и осталим снагама одбране и цивилној
            заштити. Законом о војној, радној и материјалној обавези утврђено је
            да, након потпуне професионализације Војске Србије, Народна
            скупштина обуставља обавезу служења војног рока, на предлог Владе. У
            складу с тим, Народна скупштина донела је Одлуку о обустави обавезе
            служења војног рока (та одлука је донета 15. децембра 2010. године,
            а примењује се од 1. јануара 2011. године). Након обуставе обавезе
            служења војног рока, упућивање на служење војног рока врши се по
            принципу добровољности, у складу са законом. Судови Појам суда и
            начела о судовима. Судска функција спада у најстарије државне
            функције. Међутим, судови као самостални државни органи који своју
            функцију врше на основу закона појављују се тек после револуција у
            Енглеској (1688) и Француској (1789). Судска власт је грана државне
            власти која ауторитативно (снагом државне власти) решава спорове о
            праву, утврђујући како треба применити право у конкретном случају и
            изричући санкцију. Битно обележје по којем се судска власт разликује
            од законодавне и извршне власти јесте постојање спора о праву који
            се решава судском одлуком. За разлику од законодавне власти, која
            ствара опште правило – законе, судска власт примењује та општа
            правила на посебне случајеве, тумачи их и доноси одлуку којом решава
            спор. За разлику од органа управе који такође примењују општа
            правила садржана у законима на конкретне случајеве, судска власт
            примењујући општа правила на конкретне случајеве увек решава спор о
            одређеном праву. Устав Републике Србије утврђује начела о судовима
            која важе за све врсте судова, чиме се обезбеђује јединство судског
            система у земљи. Судска власт је, по Уставу, јединствена на
            територији Републике Србије. Према томе, судска власт је посебна
            грана државне власти, коју врше судови који су искључиво државни
            органи (не и органи аутономних покрајина или јединица локалне
            самоуправе). Судови су самостални и независни у свом раду и суде на
            основу Устава, закона и других општих аката када је то предвиђено
            законом, као и општеприхваћених правила међународног права и
            потврђених међународних уговора. Самосталност судова значи да су
            судови посебни државни органи, организационо одвојени од других
            државних органа и за које важе специфична правила оснивања и
            организовања. Независност судова изражава то да се ниједан носилац
            неке друге државне власти не може мешати у рад суда, да не може
            утицати на доношење судских одлука. Та независност није апсолутна,
            јер су судови у доношењу одлука везани законом, али, с друге стране,
            законодавна власт не може давати никаква наређења судовима, осим у
            облику закона. Да би судови били независни у свом раду, потребно је
            и да судије буду независне. Стога Устав прокламује да је судија у
            вршењу судијске функције независан и потчињен само Уставу и закону.
            Сваки утицај на судију у вршењу судијске функције забрањен је.
            Сталност судијске функције такође је средство обезбеђења
            независности судијске функције. Ако положај судије не би био сталан
            него подложан периодичним поновним изборима, постојала би могућност
            утицаја појединаца и институција (од којих зависи избор за судију)
            на обављање судијске функције од стране судије. Зато је, по Уставу,
            судијска функција стална, а изузетно, лице које се први пут бира за
            судију бира се на три године. Поред тога, судија има право да врши
            судијску функцију у суду за који је изабран и само уз своју
            сагласност може бити премештен или упућен у други суд. У случају
            укидања суда или претежног дела надлежности суда за који је изабран,
            судија изузетно може без своје сагласности бити трајно премештен или
            упућен у други суд, у складу са законом. Са начелом самосталности и
            независности суда тесно је повезано уставно јемство имунитета
            судије. Судија не може бити позван на одговорност за изражено
            мишљење или гласање приликом доношења судске одлуке, осим ако се
            ради о кривичном делу кршења закона од стране судије. Такође, судија
            не може бити лишен слободе у поступку покренутом због кривичног дела
            учињеног у обављању судијске функције без одобрења Високог савета
            судства. Расправљање пред судом је јавно и може се ограничити само у
            складу с Уставом. Јавност се, по Уставу, може искључити током
            читавог поступка који се води пред судом или у делу поступка, само
            ради заштите интереса националне безбедности, јавног реда и морала у
            демократском друштву, као и ради заштите интереса малолетника или
            приватности учесника у поступку, у складу са законом. Устав утврђује
            да у суђењу учествују судије и судије поротници, на начин утврђен
            законом. Ово уставно начело подразумева учешће нестручњака, обичних
            грађана, у суђењу, поред професионалних судија. Међутим, такође по
            Уставу, законом се може прописати да у одређеним судовима и у
            одређеним стварима суде само судије. Суд суди у већу, а законом се
            може предвидети да у одређеним стварима суди судија појединац. Ово
            уставно начело утврђује суђење у већу као правило, а суђење од
            стране судије појединца као изузетак који мора бити предвиђен
            законом. Разлози за такво опредељење налазе се у томе што суђење у
            већу представља већу гарантију објективности суда, свестранијег
            оцењивања чињеничног стања и исправне примене материјалног права на
            конкретан случај пред судом. Устав прокламује обавезност судских
            одлука. Судске одлуке су обавезне за све и не могу бити предмет
            вансудске контроле. Судску одлуку може преиспитивати само надлежни
            суд, у законом прописаном поступку. Изузетак од овог правила
            представљају случајеви помиловања и амнестије. Помиловањем или
            амнестијом изречена казна може се без судске одлуке, опростити у
            целини или делимично. По Кривичном законику, лицима која су
            обухваћена актом о амнестији даје се ослобођење од кривичног гоњења
            или потпуно или делимично ослобођење од извршења казне, замењује се
            изречена казна блажом казном, даје се рехабилитација или се укидају
            поједине или све правне последице осуде. Лица која су обухваћена
            актом о амнестији нису поименично одређена, а Народна скупштина даје
            амнестију тако што доноси закон о амнестији. Помиловањем се
            поименично одређеном лицу даје ослобођење од кривичног гоњења или
            потпуно или делимично ослобођење од извршења казне, замењује се
            изречена казна блажом казном или условном осудом, даје се
            рехабилитација, одређује краће трајање одређене правне последице
            осуде или се укидају поједине или све правне последице осуде.
            Председник Републике даје помиловање тако што доноси одлуку о
            помиловању. Судске одлуке се, по Уставу, доносе у име народа и
            заснивају се на Уставу, закону, потврђеном међународном уговору и
            пропису донетом на основу закона. Устав забрањује политичко деловање
            судија и налаже да се законом уреди које су друге функције, послови
            или приватни интереси неспојиви са судијском функцијом. По Закону о
            судијама, судија не може бити на функцијама у органима који доносе
            прописе и органима извршне власти, јавним службама и органима
            покрајинске аутономије и јединица локалне самоуправе. Судија,
            такође, не може бити члан политичке странке, нити политички деловати
            на други начин, бавити се било којим јавним или приватним плаћеним
            послом, нити пружати правне услуге ни давати правне савете уз
            накнаду. Изузетно, судија може бити члан органа управљања
            институције надлежне за обуку у правосуђу, на основу одлуке Високог
            савета судства, у складу са посебним законом. Закон о уређењу судова
            додатно прописује да је свако дужан да поштује извршну судску
            одлуку, да суд не може одбити да поступа и одлучује у ствари за коју
            је надлежан, да се судија који суди одређује независно од тога ко су
            странке и какве су околности правне ствари и да само судска власт
            може судијама да распоређује предмете, по унапред утврђеним
            правилима. Такође, Закон о уређењу судова забранио је коришћење
            јавног положаја и јавно иступање којим се утиче на ток и исход
            судског поступка. Истим законом забрањен је и сваки други утицај на
            суд и притисак на учеснике у поступку. Врховни касациони суд.
            Највиши суд у Републици Србији. Седиште Врховног касационог суда је
            у Београду, а његове надлежности утврђује Закон о уређењу судова. По
            том закону, Врховни касациони суд одлучује о ванредним правним
            средствима изјављеним на одлуке судова Републике Србије и у другим
            стварима одређеним законом. Врховни касациони суд, такође, одлучује
            о сукобу надлежности између судова, ако за одлучивање није надлежан
            други суд, као и о преношењу надлежности судова ради лакшег вођења
            поступка или других важних разлога. Истим законом су утврђене и
            надлежности Врховног касационог суда изван суђења. Врховни касациони
            суд: 1. обезбеђује јединствену судску примену права и једнакост
            странака у судским поступцима; 2. разматра примену закона и других
            прописа и рад судова; 3. именује судије Уставног суда (именује пет
            од 15 судија Уставног суда, и то између 10 кандидата које на
            заједничкој седници предложе Високи савет судства и Државно веће
            тужилаца), 4. даје мишљење о кандидату за председника Врховног
            касационог суда и врши друге надлежности одређене законом. Ако
            законом није друкчије одређено, Врховни касациони суд о правним
            средствима одлучује у већу од пет судија. Општа седница Врховног
            касационог суда, коју чине председник и судије Врховног касационог
            суда: 1. разматра примену закона и других прописа и рад судова; 2.
            именује судије Уставног суда; 3. даје мишљење о кандидату за
            председника Врховног касационог суда; 4. доноси Пословник о уређењу
            и раду Врховног касационог суда и врши друге послове одређене
            законом и Пословником о уређењу и раду Врховног касационог суда.
            Председника Врховног касационог суда, на предлог Високог савета
            судства, по прибављеном мишљењу опште седнице Врховног касационог
            суда и надлежног одбора Народне скупштине, бира Народна скупштина.
            Закон о судијама прецизира да се председник Врховног касационог суда
            бира међу судијама тог суда. Председник Врховног касационог суда
            бира се на период од пет година и не може бити поново биран.
            Председнику Врховног касационог суда престаје функција пре истека
            времена: 1. на његов захтев, 2. наступањем законом прописаних услова
            за престанак судијске функције или 3. разрешењем из законом
            прописаних разлога за разрешење председника суда. По Закону о
            судијама, поступак за разрешење председника Врховног касационог суда
            покреће се предлогом Опште седнице Врховног касационог суда, а
            поступак за утврђивање разлога за разрешење води и одлуку о томе
            доноси Високи савет судства. Одлуку о разрешењу председника Врховног
            касационог суда са те функције доноси Народна скупштина на предлог
            Високог савета судства. Врсте судова – судски систем. Судска власт у
            Републици Србији припада судовима опште и посебне надлежности.
            Оснивање, организација, надлежност, уређење и састав судова уређују
            се законом. Уставом је забрањено оснивање привремених, преких или
            ванредних судова. Судови опште надлежности су: 1. основни судови, 2.
            виши судови, 3. апелациони судови и 4. Врховни касациони суд. Судови
            посебне надлежности су: 1. привредни судови, 2. Привредни апелациони
            суд, 3. прекршајни судови, 4. Прекршајни апелациони суд и 5. Управни
            суд. Седиште Врховног касационог суда је у Београду. Привредни
            апелациони суд, Прекршајни апелациони суд и Управни суд оснивају се
            за територију Републике Србије, са седиштима у Београду. Прекршајни
            апелациони суд и Управни суд могу имати одељења изван седишта, у
            складу са законом, у којем трајно суде и предузимају остале судске
            радње. Основни суд оснива се за територију града, односно једне или
            више општина, а виши суд за подручје једног или више основних
            судова. Привредни суд оснива се за територију једног или више
            градова, односно више општина. Апелациони суд оснива се за подручје
            више виших судова. Прекршајни суд оснива се за територију града,
            односно једне или више општина. Оснивање, седишта и подручја
            основних, виших, апелационих, привредних и прекршајних судова
            уређују се посебним законом – Законом о седиштима и подручјима
            судова и јавних тужилаштава. Закон о уређењу судова даље прописује
            да је Врховни касациони суд непосредно виши суд за Привредни
            апелациони суд, Прекршајни апелациони суд, Управни суд и апелациони
            суд. Апелациони суд је непосредно виши суд за виши суд и основни
            суд, Привредни апелациони суд је непосредно виши суд за привредни
            суд, а Прекршајни апелациони суд је непосредно виши суд за
            прекршајни суд. Виши суд је непосредно виши суд за основни суд када
            је то одређено законом, као и за питања унутрашњег уређења судова и
            примене Закона о судијама. Законом о уређењу судова утврђује се
            надлежност свих судова опште и посебне надлежности. Судску управу
            чине послови који служе вршењу судске власти, а пре свега: 1.
            уређивање унутрашњег пословања у суду; 2. позивање и распоређивање
            судија поротника; 3. послови везани за сталне судске вештаке и
            тумаче; 4. разматрање притужби и представки; 5. вођење статистика и
            израда извештаја; 6. извршење кривичних и прекршајних санкција; 7.
            финансијско и материјално пословање суда и овера исправа намењених
            употреби у иностранству. Судска управа детаљније се уређује Судским
            пословником. Судски пословник доноси министар надлежан за правосуђе,
            уз претходно прибављено мишљење председника Врховног касационог
            суда. Председник суда : 1. представља суд, 2. руководи судском
            управом и 3. одговоран је за правилан и благовремен рад суда, 4.
            обезбеђује законитост, ред и тачност у суду, 5. налаже отклањање
            неправилности и спречава одуговлачење у раду, 6. одређује браниоце
            по службеној дужности по азбучном реду са листе адвоката које
            доставља адвокатска комора, 7. стара се о одржавању независности
            судија и угледу суда и 8. врши друге послове одређене законом и
            Судским пословником. По Закону о судијама, председника суда бира
            Народна скупштина, на предлог Високог савета судства. За председника
            суда може бити изабран судија који се налази на сталној судијској
            функцији у суду истог или вишег степена, и који има изражену
            способност за руковођење и организацију послова у суду, а у складу
            са критеријумима које доноси Високи савет судства. Председник суда
            бира се на четири године и може бити још једном изабран за
            председника истог суда. Судија који је изабран за председника суда
            обавља и судијску функцију у том суду. Председнику суда престаје
            функција престанком судијске функције, избором за судију другог
            суда, на лични захтев, због укидања суда, истеком мандата и
            разрешењем са функције председника суда. Председнику суда који у
            току мандата наврши радни век судијска функција и функција
            председника суда престају истеком мандата председника суда. Одлуку о
            престанку функције председника суда доноси Народна скупштина. Одлуку
            о разрешењу председника суда доноси Народна скупштина, на основу
            предлога Високог савета судства, након спроведеног поступка у коме
            су утврђени разлози за разрешење. Председник суда који не буде
            поново изабран, који се разреши са те функције или му функција
            престане на лични захтев, наставља да обавља судијску функцију. Суд
            има једног или више заменика председника суда; заменик председника
            суда замењује председника суда у случају спречености или одсутности.
            Када суд има више од једног заменика председника суда, председник
            суда одређује једног заменика који га замењује. Председник
            непосредно вишег суда има право да надзире судску управу нижег суда,
            као и да при нечињењу председника нижег суда донесе акте из његовог
            делокруга. Председник непосредно вишег суда може тражити од нижег
            суда обавештења о примени прописа, току поступка, као и све податке
            о раду. Суд републичког ранга, апелациони суд и суд са 30 и више
            судија има управитеља суда. Ако се у једном месту налази седиште
            више судова који не испуњавају наведене услове, ти судови имају
            заједничког управитеља суда који се распоређује у суд опште
            надлежности највишег степена у том месту. Изузетно, ако се више
            судова налази у истој згради, могу имати заједничког управитеља суда
            који се одређује у складу са договором председника тих судова.
            Председник суда поверава управитељу суда обављање
            материјално-финансијских и организационо-техничких послова. Послови
            управитеља суда детаљније се уређују Судским пословником. Управитељ
            суда за послове који су му поверени одговара председнику суда. Суд
            има секретара суда. Секретар суда помаже председнику суда у
            пословима судске управе, у складу са Судским пословником. Ако суд
            нема управитеља суда, организационо-техничке послове председник суда
            може поверити секретару суда. Правосудна управа се стара о
            спровођењу закона и других прописа у вези са уређењем и радом
            судова. Послове правосудне управе врше Високи савет судства и
            министарство надлежно за правосуђе. Послови правосудне управе које
            врши Високи савет судства јесу: 1. доношење упутства за састављање
            извештаја о раду судова; 2. утврђивање општих смерница за унутрашње
            уређење судова; 3. вођење личних листова судија, судија поротника и
            судског особља; 4. предлагање дела буџета за рад судова за текуће
            расходе, осим расхода за судско особље и одржавање опреме и
            објеката, као и расподелу ових средстава; 5. вршење надзора над
            наменским коришћењем буџетских средстава и вршење надзора над
            финансијским и материјалним пословањем судова. Послови правосудне
            управе које врши министарство надлежно за правосуђе јесу: 1. праћење
            рада судова; 2. прикупљање статистичких и других података о раду
            судова; 3. давање сагласности на правилник о унутрашњој организацији
            и систематизацији радних места у суду; 4. надзор над поступањем у
            предметима у прописаним роковима и поступањем по притужбама и
            представкама; 5. предлагање дела буџета за расходе за судско особље
            и за одржавање опреме и објеката, као и расподела ових средстава; 6.
            предлагање дела буџета за инвестиције, пројектеи друге програме за
            рад правосудних органа; 7. старање о смештајним условима, опремању и
            обезбеђењу судова; 8. надзор над финансијским и материјалним
            пословањем судова и Високог савета судства; 9. уређење и развој
            правосудног информационог система; 10. развој и спровођење
            капиталних пројеката и других програма за правосудне органе; 11.
            постављање и разрешење судских вештака и тумача. Ништав је сваки
            појединачни акт правосудне управе којим се дира у самосталност и
            независност суда и судија. Избор судија и престанак судијске
            функције. Народна скупштина, на предлог Високог савета судства, бира
            за судију лице које се први пут бира на судијску функцију. Мандат
            судији који је први пут изабран на судијску функцију траје три
            године. Високи савет судства бира судије за трајно обављање судијске
            функције, у истом или другом суду. Високи савет судства одлучује и о
            избору судија који су на сталној судијској функцији у други или виши
            суд. Дакле, Народна скупштина одлучује о избору судијe само када се
            једно лице први пут бира на судијску функцију, док о свим осталим
            изборима у току судијске каријере тог лица одлучује Високи савет
            судства као независан и самосталан орган, у чијем саставу већину
            чланова чине судије са сталном судијском функцијом, чиме се
            доприноси независности и самосталности судова и судија. Услови које
            једно лице треба да испуњава да би могло бити изабрано за судију у
            одређеном суду уређују се Законом о судијама. По том закону, за
            судију може бити изабран држављанин Републике Србије који испуњава
            опште услове за рад у државним органима, који је завршио правни
            факултет, положио правосудни испит и који је стручан, оспособљен и
            достојан судијске функције. Закон је утврдио и радно искуство у
            правној струци потребно за избор у одређени суд. Поступак за избор
            такође је уређен Законом о судијама. Судији, по Уставу, престаје
            судијска функција на његов захтев, наступањем законом прописаних
            услова или разрешењем из законом предвиђених разлога, као и ако не
            буде изабран на сталну функцију. Устав је, дакле, препустио закону
            утврђивање разлога за престанак судијске функције и разлога за
            разрешење судије. Судијска функција престаје: 1. на захтев судије;
            2. кад судија наврши радни век (судији престаје радни век кад наврши
            65 година живота, а изузетно, судији Врховног касационог суда
            престаје радни век када наврши 67 година живота; 3. председнику суда
            који у току мандата наврши радни век судијска функција и функција
            председника суда престају истеком мандата председника суда); 4. кад
            судија трајно изгуби радну способност за обављање судијске функције;
            5. кад судија не буде изабран на сталну функцију или кад буде
            разрешен. 6. судија се разрешава кад је осуђен за кривично дело на
            безусловну казну затвора од најмање шест месеци или за кажњиво дело
            које га чини недостојним судијске функције, 7. кад нестручно врши
            функцију или због учињеног тешког дисциплинског прекршаја. Одлуку о
            престанку судијске функције доноси Високи савет судства. Против ове
            одлуке судија има право жалбе Уставном суду. Уставни суд својом
            одлуком може одбити жалбу или усвојити жалбу и поништити одлуку о
            престанку функције. Одлука Уставног суда је коначна. Високи савет
            судства. Високи савет судства је независан и самосталан орган који
            обезбеђује и гарантује независност и самосталност судова и судија.
            Високи савет судства има 11 чланова. У састав Високог савета судства
            улазе председник Врховног касационог суда, министар надлежан за
            правосуђе и председник надлежног одбора Народне скупштине, као
            чланови по положају и осам изборних чланова које бира Народна
            скупштина, у складу са законом. Изборне чланове чине шест судија са
            сталном судијском функцијом, од којих је један са територије
            аутономних покрајина, и два угледна и истакнута правника са најмање
            15 година искуства у струци, од којих је један адвокат, а други
            професор правног факултета. Председници судова не могу бити изборни
            чланови Високог савета судства. По Закону о Високом савету судства,
            председник Врховног касационог суда је по положају председник
            Високог савета судства. Председник Високог савета судства представља
            Високи савета судства, руководи његовим радом и врши друге послове у
            складу са законом. Изборни члан Високог савета судства из реда
            адвоката, односно професора правног факултета, након ступања на
            функцију не може бити на функцијама у органима који доносе прописе,
            органима извршне власти, јавним службама и органима покрајинске
            аутономије и јединица локалне самоуправе. Изборни члан Високог
            савета судства из реда судија ослобађа се вршења судијске функције
            за време обављања функције у Високом савету судства. Мандат чланова
            Високог савета судства траје пет година, осим за чланове по
            положају. Изборни чланови Високог савета судства могу бити поново
            бирани, али не узастопно. За време трајања мандата, судија који је
            члан Високог савета судства не може бити биран за судију другог
            суда. Члан Високог савета судства ужива имунитет као судија. Он не
            може бити позван на одговорност за изражено мишљење или
            гласањеприликом доношења одлука Високог савета судства, нити може
            бити лишен слободе у поступку покренутом због кривичног дела
            учињеног у обављању функције члана Високог савета судства без
            одобрења Високог савета судства. Високи савет судства надлежан је
            да: 1. бира судије за трајно обављање судијске функције; 2. одлучује
            о престанку судијске функције; 3. предлаже Народној скупштини
            кандидате за избор судија приликом првог избора на судијску
            функцију; 4. предлаже Народној скупштини избор и разрешење
            председника Врховног касационог суда и председника суда; 5. предлаже
            (заједно са Државним већем тужилаца) Врховном касационом суду
            кандидате за судије Уставног суда; 6. именује судије поротнике; 7.
            одлучује о премештају, упућивању и приговору о удаљењу судија; 8.
            одлучује о неспојивости вршења других служби и послова са судијском
            функцијом; 9. одлучује о правним лековима у дисциплинском поступку
            који се води против судије; 10. доноси Етички кодекс (по Закону о
            судијама, судије су дужне да се у свакој прилици придржавају Етичког
            кодекса); 11. одређује број судија и судија поротника за сваки суд;
            12. обавља послове правосудне управе из своје надлежности; 13.
            одлучује о питањима имунитета судија и чланова Високог савета
            судства; 14. даје мишљење о изменама постојећих или доношењу нових
            закона који уређују положај судија, организацију и поступање судова,
            као и других системских закона које судови примењују или су од
            значаја за обављање судијске функције; 15. обавља и друге послове
            одређене законом. Јавно тужилаштво Појам јавног тужилаштва. Јавно
            тужилаштво је посебан, самосталан државни орган који не врши судску
            функцију, али су му надлежности у непосредној вези са суђењем. По
            Уставу Републике Србије, јавно тужилаштво је самосталан државни
            орган који гони учиниоце кривичних и других кажњивих дела и
            предузима мере за заштиту уставности и законитости. Јавно тужилаштво
            врши своју функцију на основу Устава, закона, потврђеног
            међународног уговора и прописа донетог на основу закона. Оснивање,
            организација и надлежност јавног тужилаштва уређују се законом. По
            Закону о јавном тужилаштву, јавно тужилаштво чине: 1. јавни тужилац,
            2. заменици јавног тужиоца и 3. особље јавног тужилаштва. Функцију
            јавног тужилаштва врши јавни тужилац, а сви у јавном тужилаштву
            подређени су јавном тужиоцу. Републичко јавно тужилаштво је највише
            јавно тужилаштво у Републици Србији. Седиште Републичког јавног
            тужилаштва је у Београду. Јавно тужилаштво Републике Србије чине: 1.
            Републичко јавно тужилаштво, 2. апелациона јавна тужилаштва, 3. виша
            јавна тужилаштва, 4. основна јавна тужилаштва и 5. јавна тужилаштва
            посебне надлежности: a. Тужилаштво за организовани криминал и b.
            Тужилаштво за ратне злочине. Избор и положај Републичког јавног
            тужиоца. Републички јавни тужилац врши надлежност јавног тужилаштва
            у оквиру права и дужности Републике Србије. Републичког јавног
            тужиоца, на предлог Владе, по прибављеном мишљењу надлежног одбора
            Народне скупштине, бира Народна скупштина. Републички јавни тужилац
            бира се на период од шест година и може бити поново биран.
            Републичком јавном тужиоцу престаје функција ако не буде поново
            изабран, када сам то затражи, кад наврши радни век (по Закону о
            јавном тужилаштву, јавном тужиоцу престаје функција кад наврши 65
            година, по сили закона), кад трајно изгуби радну способност или кад
            буде разрешен (по Закону о јавном тужилаштву, јавни тужилац
            разрешава се кад је правноснажно осуђен за кривично дело на казну
            затвора од најмање шест месеци или за кажњиво дело које га чини
            недостојним јавнотужилачке функције, кад нестручно врши функцију или
            због учињеног тешког дисциплинског прекршаја). Одлуку о престанку
            функције Републичком јавном тужиоцу доноси Народна скупштина, у
            складу са законом, при чему одлуку о разрешењу доноси на предлог
            Владе. Јавни тужиоци и заменици јавних тужилаца. Функцију јавног
            тужилаштва врши јавни тужилац. Јавног тужиоца бира Народна
            скупштина, на предлог Владе. Влада предлаже Народној скупштини
            једног или више кандидата за избор на функцију јавног тужиоца.
            Кандидате Влада предлаже са листе кандидата које утврђује Државно
            веће тужилаца. Мандат јавног тужиоца траје шест година и може бити
            поново биран. Заменик јавног тужиоца замењује јавног тужиоца при
            вршењу тужилачке функције и дужан је да поступа по његовим
            упутствима. Народна скупштина, на предлог Државног већа тужилаца,
            бира за заменика јавног тужиоца лице које се први пут бира на ову
            функцију. Мандат заменику јавног тужиоца који је први пут изабран на
            функцију траје три године. Државно веће тужилаца, у складу са
            законом, бира заменике јавних тужилаца за трајно обављање функције,
            у истом или другом јавном тужилаштву. Државно веће тужилаца одлучује
            и о избору заменика јавних тужилаца који су на сталној функцији у
            друго иливише јавно тужилаштво. Јавном тужиоцу и заменику јавног
            тужиоца престаје функција на лични захтев, кад наврше радни век
            (јавном тужиоцу и заменику јавног тужиоца престаје функција кад
            наврше 65 година, по сили закона), кад трајно изгубе радну
            способност или кад буду разрешени. Јавном тужиоцу функција престаје
            и ако не буде поново изабран, а заменику јавног тужиоца ако не буде
            изабран на сталну функцију. Јавни тужилац и заменик јавног тужиоца
            разрешавају се кад су правноснажно осуђени за кривично дело на казну
            затвора од најмање шест месеци или за кажњиво дело које их чини
            недостојним јавнотужилачке функције, кад нестручно врше функцију или
            због учињеног тешког дисциплинског прекршаја. Разлоге за разрешење
            утврђује Државно веће тужилаца. Одлука Државног већа тужилаца којом
            су утврђени разлози за разрешење јавног тужиоца доставља се Влади.
            Одлуку о престанку функције јавног тужиоца доноси Народна скупштина,
            при чему одлуку о разрешењу доноси на предлог Владе. Одлуку о
            престанку функције заменика јавног тужиоца доноси Државно веће
            тужилаца. Против одлуке о престанку функције јавни тужилац и заменик
            јавног тужиоца могу уложити жалбу Уставном суду. Изјављена жалба
            искључује право на подношење уставне жалбе. Јавни тужилац и заменик
            јавног тужиоца уживају имунитет. Они не могу бити позвани на
            одговорност за изражено мишљење у вршењу тужилачке функције, осим
            ако се ради о кривичном делу кршења закона од стране јавног тужиоца,
            односно заменика јавног тужиоца. Јавни тужилац, односно заменик
            јавног тужиоца не може бити лишен слободе у поступку покренутом због
            кривичног дела учињеног у вршењу тужилачке функције, односно службе,
            без одобрења надлежног одбора Народне скупштине. Устав забрањује
            политичко деловање јавних тужилаца и заменика јавних тужилаца и
            препушта закону да уреди које су друге функције, послови или
            приватни интереси неспојиви са тужилачком функцијом. По Закону о
            јавном тужилаштву, јавни тужилац и заменик јавног тужиоца не могу
            бити на функцији у органима који доносе прописе и органима извршне
            власти, јавним службама и органима покрајинске аутономије и јединица
            локалне самоуправе, бити чланови политичке странке, бавити се јавним
            или приватним плаћеним послом, нити пружати правне услуге или давати
            правне савете уз накнаду. Изузетно, јавни тужилац, односно заменик
            јавног тужиоца, може бити члан органа управљања институције надлежне
            за обуку у правосуђу, на основу одлуке Државног већа тужилаца, у
            складу са посебним законом. Систем одговорности у јавном тужилаштву.
            Републички јавни тужилац одговоран је за рад јавног тужилаштва и за
            свој рад Народној скупштини. Јавни тужиоци одговарају за рад јавног
            тужилаштва и за свој рад Републичком јавном тужиоцу и Народној
            скупштини, а нижи јавни тужиоци и непосредно вишем јавном тужиоцу.
            Заменици јавног тужиоца одговарају за свој рад јавном тужиоцу. Нижи
            јавни тужилац подређен је непосредно вишем јавном тужиоцу, а ниже
            јавно тужилаштво – непосредно вишем јавном тужилаштву. Сваки јавни
            тужилац подређен је Републичком јавном тужиоцу и свако јавно
            тужилаштво подређено је Републичком јавном тужилаштву. Пошто
            организацију јавног тужилаштва карактерише принцип хијерархије,
            непосредно виши јавни тужилац може издати нижем јавном тужиоцу
            обавезно упутство за поступање у појединим предметима када постоји
            сумња у ефикасност и законитост његовог поступања, а Републички
            јавни тужилац може издати обавезно упутство сваком јавном тужиоцу.
            Непосредно виши јавни тужилац може предузети све радње за које је
            овлашћен нижи јавни тужилац. Државно веће тужилаца. Државно веће
            тужилаца је самосталан орган који обезбеђује и гарантује
            самосталност јавних тужилаца и заменика јавних тужилаца, у складу са
            Уставом. Државно веће тужилаца има 11 чланова. У састав Државног
            већа тужилаца улазе Републички јавни тужилац, министар надлежан за
            правосуђе и председник надлежног одбора Народне скупштине, као
            чланови по положају и осам изборних чланова које бира Народна
            скупштина, у складу са законом. Изборне чланове чине шест јавних
            тужилаца или заменика јавних тужилаца са сталном функцијом, од којих
            је један са територије аутономних покрајина, и два угледна и
            истакнута правника са најмање 15 година искуства у струци, од којих
            је један адвокат, а други професор правног факултета. Положај,
            надлежност, организација и начин рада Државног већа тужилаца, услови
            и поступак за избор изборних чланова Државног већа тужилаца, трајање
            мандата и престанак њихове функције и обезбеђење услова и средстава
            за рад Државног већа тужилаца ближе се уређују Законом о Државном
            већу тужилаца. По Закону о Државном већу тужилаца, Републички јавни
            тужилац је по положају председник Државног већа тужилаца. Председник
            Државног већа тужилаца представља Државно веће тужилаца, руководи
            његовим радом и врши друге послове у складу са законом. Изборни члан
            Државног већа тужилаца из реда адвоката, односно професора правног
            факултета, након ступања на функцију, не може бити на функцијама у
            органима који доносе прописе, органима извршне власти, јавним
            службама и органима покрајинске аутономије и јединица локалне
            самоуправе. Изборни члан Државног већа тужилаца из реда заменика
            јавних тужилаца може се ослободити вршења функције заменика јавног
            тужиоца за време обављања функције у Државном већу тужилаца, на
            основу одлуке Државног већа тужилаца. Мандат чланова Државног већа
            тужилаца траје пет година, осим за чланове по положају. Изборни
            чланови Државног већа тужилаца могу бити поново бирани, али не
            узастопно. За време трајања мандата јавни тужилац и заменик јавног
            тужиоца који је члан Државног већа тужилаца не може бити биран за
            јавног тужиоца и заменика јавног тужиоца у другом јавном тужилаштву.
            Члан Државног већа тужилаца ужива имунитет као јавни тужилац. Он не
            може бити позван на одговорност за изражено мишљење или гласање
            приликом доношења одлука Државног већа тужилаца, нити може бити
            лишен слободе у поступку покренутом због кривичног дела учињеног у
            обављању функције члана Државног већа тужилаца без одобрења
            надлежног одбора Народне скупштине. Државно веће тужилаца надлежно
            је да: 1. утврђује листу кандидата за избор Републичког јавног
            тужиоца и јавних тужилаца, коју доставља Влади; 2. предлаже Народној
            скупштини кандидате за први избор за заменика јавног тужиоца; 3.
            предлаже (заједно са Високим саветом судства) Врховном касационом
            суду кандидате за судије Уставног суда; 4. бира заменике јавних
            тужилаца за трајно обављање функције заменика јавног тужиоца; 5.
            бира заменике јавних тужилаца који су на сталној функцији за
            заменике јавног тужиоца у другом или вишем јавном тужилаштву; 6.
            одлучује о престанку функције заменика јавних тужилаца; 7. утврђује
            разлоге за разрешење јавног тужиоца и заменика јавног тужиоца; 8.
            одређује јавно тужилаштво у којем ће јавни тужилац и заменици ј.
            тужиоца наставити да врше функцију заменика јавног тужиоца у случају
            укидања јавног тужилаштва; 9. одлучује о удаљењу Републичког јавног
            тужиоца; 10. одлучује по приговору на одлуку о удаљењу јавног
            тужиоца и заменика јавног тужиоца; 11. утврђује које су друге
            функције, послови или приватни интереси у супротности са
            достојанством и самосталношћу јавног тужилаштва; 12. поставља
            вршиоца дужности Републичког јавног тужиоца; 13. даје мишљење о
            изменама постојећих/доношењу нових закона који уређују положај и
            поступање јавних тужилаца и заменика ј. тужилаца, организацију
            јавног тужилаштва, као и других закона које јавна тужилаштва
            примењују; 14. доноси Етички кодекс; 15. доноси одлуке о правним
            лековима у дисциплинском поступку који се води против јавног
            тужиоца, односно заменика јавног тужиоца; 16. одлучује о приговорима
            у поступку избора за чланове Државног већа тужилаца из реда јавних
            тужилаца и заменика јавних тужилаца; 17. обавља и друге послове
            предвиђене законом. УСТАВНИ СУД Положај и надлежност Уставног суда.
            Уставни суд је посебан државни орган чија је основна улога да врши
            контролу уставности закона и других општих аката. Потреба контроле
            уставности (нормативне контроле) произлази из принципа хијерархије
            правних аката, по којем закони и други општи акти, као акти ниже
            правне снаге, морају да буду сагласни са уставом. Да би се то
            обезбедило, закони и други општи акти који нису сагласни са уставом
            морају бити уклоњени из правног поретка, а то је задатак уставног
            суда. Улога уставног суда обухвата и контролу законитости
            подзаконских општих аката (проверу да ли су подзаконски општи акти
            сагласни са законом). Такође, улога уставног суда обухвата и заштиту
            уставом зајемчених људских права и слобода (уставни суд тада
            одлучује о уставним жалбама које му подносе грађани који сматрају да
            су им повређена уставом зајемчена људска права). Код нас је уставни
            суд као посебан државни орган уведен Уставом СФРЈ из 1963. године.
            По Уставу Републике Србије, Уставни суд је самосталан и независан
            државни орган који штити уставност и законитост и људска и мањинска
            права и слободе. Одлуке Уставног суда су коначне, извршне и опште
            обавезујуће. Уставни суд је надлежан да одлучује о: 1. сагласности
            закона и других општих аката са Уставом, општеприхваћеним правилима
            међународног права и потврђеним међународним уговорима; 2.
            сагласности потврђених међународних уговора са Уставом; 3.
            сагласности других општих аката са законом; 4. сагласности статута и
            општих аката аутономних покрајина и јединица локалне самоуправе са
            Уставом и законом; 5. сагласности општих аката организација којима
            су поверена јавна овлашћења, политичких странака, синдиката,
            удружења грађана и колективних уговора са Уставом и законом. Уставни
            суд решава сукоб надлежности: 1. између судова и других државних
            органа; 2. између републичких органа и покрајинских органа или
            органа јединица локалне самоуправе; 3. између покрајинских органа и
            органа јединица локалне самоуправе; 4. између органа различитих
            аутономних покрајина или различитих јединица локалне самоуправе. 5.
            одлучује о изборним споровима за које законом није одређена
            надлежност судова; 6. одлучује о забрани рада политичке странке,
            синдикалне организације или удружења грађана; 7. обавља и друге
            послове предвиђене Уставом. По Закону о Уставном суду, Уставни суд
            одлучује о питањима из своје надлежности на седници Уставног суда,
            на седници Великог већа или на седници Малог већа, и то тако што
            доноси одлуке, решења и закључке. Уставни суд на седници Уставног
            суда, коју чине све судије Уставног суда (Уставни суд има 15
            судија), одлучује о најважнијим питањима из своје надлежности. На
            седници Уставног суда одлуке се доносе већином гласова свих судија
            Уставног суда, с тим што одлуку да самостално покрене поступак за
            оцену уставности или законитости Уставни суд доноси двотрећинском
            већином гласова свих судија. Уставни суд на седници Великог већа,
            које чине председник Уставног суда и седам судија, доноси одлуке и
            решења и одлучује ако није постигнута једногласност у одлучивању
            Малог већа. На седници Великог већа одлуке и решења доносе се
            једногласно. Ако се не постигне једногласност чланова Великог већа,
            одлуку, односно решење доноси седница Уставног суда. Уставни суд има
            два Велика већа. Уставни суд на седници Малог већа, које чине троје
            судија Уставног суда, од којих је један председник већа, доноси
            решење којим се одбацује уставна жалба ако нису испуњене процесне
            претпоставке и доноси закључке, којима се углавном одлучује о
            процесним питањима у поступку (Уставни суд закључком одбацује
            иницијативу за покретање поступка за оцену уставности/законитости
            општег акта, предлог или други захтев којим се покреће поступак пред
            Уставним судом, изузев уставне жалбе). На седници Малог већа решења
            и закључци доносе се једногласно. Ако се не постигне једногласност
            чланова Малог већа, решење/закључак доноси Велико веће. Уставни суд,
            већином гласова свих судија, доноси одлуку којом одређује број Малих
            већа. По Уставу, свако је дужан да поштује и извршава одлуку
            Уставног суда. По Закону о Уставном суду, државни и други органи,
            организације којима су поверена јавна овлашћења, политичке странке,
            синдикалне организације, удружења грађана или верске заједнице дужни
            су да, у оквиру својих права и дужности, извршавају одлуке и решења
            Уставног суда. У случају потребе, извршење одлуке и решења Уставног
            суда обезбедиће Влада. Поступак за оцену уставности и законитости,
            могу да покрену: 1. државни органи; 2. органи територијалне
            аутономије или локалне самоуправе; 3. најмање 25 народних посланика;
            4. сам Уставни суд. Свако правно или физичко лице има право на
            иницијативу за покретање поступка за оцену уставности и законитости.
            Закон или други општи акт који није сагласан Уставу или закону
            престаје да важи даном објављивања одлуке Уставног суда у „Службеном
            гласнику Републике Србије“. Такође, Уставни суд може, до доношења
            коначне одлуке и под условима одређеним законом, обуставити извршење
            појединачног акта или радње предузете на основу закона или другог
            општег акта чију уставност или законитост оцењује. Уставни суд може
            оценити сагласност закона и других општих аката са Уставом, или
            општих аката са законом, и по престанку њиховог важења, ако је
            поступак оцене уставности покренут најкасније у року од шест месеци
            од престанка њиховог важења. Устав предвиђа могућност оцене
            уставности закона и пре његовог ступања на снагу. На захтев најмање
            једне трећине народних посланика, Уставни суд је дужан да у року од
            седам дана оцени уставност закона који је изгласан, а указом још
            није проглашен. Ако закон буде проглашен пре доношења одлуке о
            уставности, Уставни суд ће наставити да поступа према захтеву, у
            складу са редовним поступком за оцену уставности закона. Ако Уставни
            суд донесе одлуку о неуставности закона пре његовог проглашења, ова
            одлука ће ступити на снагу даном проглашења закона. Поступак за
            оцену уставности не може бити покренут против закона чија је
            усклађеност са Уставом утврђена пре његовог ступања на снагу.
            Уставна жалба. Може се изјавити против појединачних аката или радњи
            државних органа/организација којима су поверена јавна овлашћења, а
            којима се повређују/ускраћују људска/мањинска права и слободе
            зајемчене Уставом, ако су исцрпљена/нису предвиђена друга правна
            средства за њихову заштиту. Уставну жалбу може изјавити свако лице
            које сматра да му је појединачним актом или радњом државног органа
            или организације којој је поверено јавно овлашћење повређено или
            ускраћено људско или мањинско право и слобода зајемчена Уставом.
            Уставну жалбу у име тог лица, на основу његовог писменог овлашћења,
            може изјавити друго физичко лице, односно државни или други орган
            надлежан за праћење и остваривање људских и мањинских права и
            слобода. Састав Уставног суда. Уставни суд чини 15 судија, који се
            бирају на девет година. Пет судија Уставног суда бира Народна
            скупштина, пет именује председник Републике, а пет општа седница
            Врховног касационог суда Србије. Народна скупштина бира пет судија
            Уставног суда између 10 кандидата које предложи председник
            Републике, председник Републике именује пет судија Уставног суда
            између 10 кандидата које предложи Народна скупштина, а општа седница
            Врховног касационог суда именује пет судија између 10 кандидата које
            на заједничкој седници предложе Високи савет судства и Државно веће
            тужилаца. Са сваке од предложених листа кандидата један од изабраних
            кандидата мора бити са територије аутономних покрајина. Судија
            Уставног суда се бира и именује међу истакнутим правницима са
            најмање 40 година живота и 15 година искуства у правној струци.
            Једно лице може бити бирано или именовано за судију Уставног суда
            највише два пута. Председника Уставног суда бирају судије Уставног
            суда из свог састава, на предлог најмање троје судија, тајним
            гласањем, већином гласова свих судија, на период од три године, са
            могућношћу поновног избора. Ако председник Уставног суда не буде
            изабран, функцију председника, до избора, врши заменик председника,
            односно најстарији судија. Судија Уставног суда не може вршити другу
            јавну или професионалну функцију нити посао, изузев професуре на
            правном факултету у Републици Србији, у складу са законом. Судија
            Уставног суда ужива имунитет као народни посланик. О његовом
            имунитету одлучује Уставни суд. Престанак дужности судије Уставног
            суда: 1. истеком времена на које је изабран или именован; 2. на
            његов захтев; 3. кад напуни законом прописане опште услове за
            старосну пензију; 4. разрешењем: a. ако постане члан политичке
            странке, b. повреди забрану сукоба интереса, c. трајно изгуби радну
            способност за дужност судије Уставног суда, d. буде осуђен на казну
            затвора или за кажњиво дело које га чини недостојним дужности судије
            Уставног суда. Испуњеност услова за разрешење судије Уставног суда
            утврђује Уставни суд. Поступак за разрешење покрећу овлашћени
            предлагачи за избор, односно именовање судија Уставног суда.
            Иницијативу за покретање поступка за разрешење може да поднесе
            Уставни суд. О престанку дужности судије одлучује Народна скупштина.
            ТЕРИТОРИЈАЛНО УРЕЂЕЊЕ Уставне основе територијалне организације
            Републике Србије У оквиру територијалног уређења Републике Србије,
            Устав предвиђа аутономне покрајине и јединице локалне самоуправе.
            Јединице локалне самоуправе су општине, градови и град Београд.
            Грађани, по Уставу, имају право на покрајинску аутономију и локалну
            самоуправу, које остварују непосредно или преко својих слободно
            изабраних представника. Право на покрајинску аутономију грађани
            остварују у аутономним покрајинама, а право на локалну самоуправу –
            у јединицама локалне самоуправе. Аутономне покрајине и јединице
            локалне самоуправе имају статус правних лица. Остваривање права на
            покрајинску аутономију и локалну самоуправу заснива се на начелима:
            1. разграничења надлежности; 2. поверавања надлежности; 3. права на
            самостално уређивање органа; 4. скупштинског система власти; 5.
            сарадње аутономних покрајина и јединица локалне самоуправе. Јединице
            локалне самоуправе надлежне су у питањима која се могу остваривати
            унутар јединице локалне самоуправе, а аутономне покрајине у питањима
            која се могу остваривати унутар аутономне покрајине, у којима није
            надлежна Република Србија. Законом се одређује која су питања од
            републичког, покрајинског и локалног значаја. Република Србија може
            законом поверити аутономним покрајинама и јединицама локалне
            самоуправе поједина питања из своје надлежности. Аутономна покрајина
            може одлуком поверити јединицама локалне самоуправе поједина питања
            из своје надлежности. Средства за вршење поверених надлежности
            обезбеђује Република Србија или аутономна покрајина, зависно од тога
            ко је поверио надлежности. Права и обавезе аутономних покрајина и
            јединица локалне самоуправе и овлашћења Републике Србије и
            аутономних покрајина у надзору над вршењем поверених надлежности
            уређују се законом. Аутономне покрајине, у складу са Уставом и
            статутом аутономне покрајине, а јединице локалне самоуправе, у
            складу са Уставом и законом, самостално прописују уређење и
            надлежност својих органа и јавних служби. Скупштина је највиши орган
            аутономне покрајине и јединице локалне самоуправе. Скупштину
            аутономне покрајине чине посланици, а скупштину јединице локалне
            самоуправе одборници. Посланици и одборници бирају се на период од
            четири године, на непосредним изборима тајним гласањем, и то
            посланици у складу са одлуком скупштине аутономне покрајине, а
            одборници, у складу са законом. У аутономним покрајинама и
            јединицама локалне самоуправе у којима живи становништво мешовитог
            националног састава, омогућује се сразмерна заступљеност националних
            мањина у скупштинама. Аутономне покрајине и јединице локалне
            самоуправе сарађују са одговарајућим територијалним заједницама и
            јединицама локалне самоуправе других држава, у оквиру спољне
            политике Републике Србије, уз поштовање територијалног и правног
            поретка. Законом о територијалној организацији Републике Србије
            одређује се територија територијалних јединица и уређују друга
            питања од значаја за територијалну организацију Републике Србије.
            Територијалну организацију Републике Србије чине општине, градови и
            град Београд као територијалне јединице и аутономне покрајине као
            облик територијалне аутономије. Територију општине, града и града
            Београда чине насељена места, односно подручја катастарских општина
            која улазе у састав ових јединица локалне самоуправе. Границе
            јединица локалне самоуправе утврђене су границама одговарајућих
            катастарских општина са њене територије. Аутономне покрајине Положај
            и надлежност. Правнотеоријски посматрано, територијална аутономија
            представља право одређене територијалне заједнице, образоване на
            једном делу државне територије, да самостално, преко својих органа,
            доноси прописе и да их извршава. Ти прописи важе само на територији
            те аутономне територијалне заједнице и морају бити у сагласности са
            уставом и законима државе. Аутономна територијална заједница има, по
            правилу, мањи степен самосталности него што је има федерална
            јединица у федеративној држави, али има већу самосталност од
            јединице локалне самоуправе. По правилу, аутономија аутономне
            територијалне заједнице не обухвата аутономију у области судства.
            Разлози за оснивање аутономних територијалних заједница, у основи,
            могу бити етничко-језички, географски, економски и
            културно-историјски. По Уставу Републике Србије, аутономне покрајине
            су аутономне територијалне заједнице основане Уставом, у којима
            грађани остварују право на покрајинску аутономију. РС има Аутономну
            покрајину Војводину и Аутономну покрајину Косово и Метохија. Њихов
            уставни положај није исти. Суштинска аутономија Аутономне покрајине
            Косово и Метохија уредиће се посебним законом који се доноси по
            поступку предвиђеном за промену Устава. Аутономна покрајина
            Војводина нема суштинску аутономију коју Устав предвиђа за Аутономну
            покрајину Косово и Метохија. Суштинску аутономију не би имале ни
            евентуалне нове аутономне покрајине. Нове аутономне покрајине могу
            се оснивати, а већ основане укидати или спајати по поступку
            предвиђеном за промену Устава. Предлог утврђују грађани на
            референдуму, у складу са законом. Аутономне покрајине: 1. уређују
            надлежност, избор, организацију и рад органа и служби које оснивају.
            1. уређују питања просторног планирања и развоја; 2. уређују питања
            пољопривреде, водопривреде, шумарства, лова, риболова, туризма,
            угоститељства, бања и лечилишта, заштите животне средине, индустрије
            и занатства, друмског, речног и железничког саобраћаја и уређивања
            путева, приређивања сајмова и других привредних манифестација; 3.
            уређују питања просвете, спорта, културе, здравствене и социјалне
            заштите и јавног информисања на покрајинском нивоу 4. старају се о
            остваривању људских и мањинских права, 5. утврђују симболе покрајине
            и начин њиховог коришћења и 6. управљају покрајинском имовином на
            начин предвиђен законом. Аутономне покрајине, у складу са Уставом и
            законом, имају изворне приходе, обезбеђују средства јединицама
            локалне самоуправе за обављање поверених послова и доносе свој буџет
            и завршни рачун. Законом о утврђивању надлежности Аутономне
            покрајине Војводине (АпВ) утврђене су надлежности АпВ и уређена
            друга питања од значаја за положај АпВ. Наведени закон уређује и
            међурегионалну сарадњу АпВ, тако што предвиђа: да АпВ сарађује са
            одговарајућим територијалним заједницама других држава, у оквиру
            спољне политике Републике Србије, уз поштовање територијалног
            јединства и правног поретка Републике Србије, да АпВ закључује
            међурегионалне споразуме у оквиру своје надлежности, као и то да АпВ
            може бити члан европских и светских удружења региона, у складу са
            законом и Статутом АпВ. Територију АпВ чине територије јединица
            локалних самоуправа. Њена територија не може се мењати без
            сагласности њених грађана, изражене на референдуму. Референдум је
            пуноважан ако је на њему гласала већина грађана који имају изборно
            право и пребивалиште на територији АпВ. Град Нови Сад је
            административни центар и седиште органа АпВ. АпВ утврђује симболе
            АпВ и начин њиховог коришћења. У остваривању надлежности АпВ, њени
            органи остварују сарадњу са републичким органима и органима јединице
            локалне самоуправе. При извршавању закона и других прописа Републике
            Србије, међусобни односи органа Републике Србије и органа АпВ
            заснивају се на Уставом и законом утврђеним правима и обавезама
            републичких органа. Финансијска аутономија. Финансијска аутономија
            аутономних покрајина један је од предуслова за остваривање
            територијалне аутономије. По Уставу, АпВ има изворне приходе којима
            финансира своје надлежности, а чија се врста и висина одређују
            посебним законом. Учешће аутономних покрајина у делу прихода
            Републике Србије одређује се законом. По Уставу, буџет АпВ износи
            најмање 7% у односу на буџет Републике Србије, с тим што се три
            седмине од буџета АпВ користи за финансирање капиталних расхода.
            Правни акти аутономне покрајине. Највиши правни акт аутономне
            покрајине је статут. Статут аутономне покрајине доноси њена
            скупштина, уз претходну сагласност Народне скупштине. О питањима из
            своје надлежности аутономна покрајина доноси одлуке и друге опште
            акте. Скупштина АпВ донела је 2014. Године важећи Статут АпВ.
            Статутом су одређени правни акти које доносе органи АпВ. Најважнији
            од тих правних аката су: 1. Статут; 2. покрајинске скупштинске
            одлуке; 3. покрајинске уредбе; 4. одлуке. Статутом су одређени и
            органи АпВ: 1. Скупштина АпВ; 2. Покрајинска влада; 3. покрајински
            секретаријати и покрајинске посебне управне организације и 4.
            Покрајински заштитник грађана – омбудсман. Избор и престанак мандата
            посланика Скупштине АпВ уређени су Покрајинском скупштинском одлуком
            о избору посланика у Скупштину АпВ. Надзор над радом органа
            аутономне покрајине. Надзор над радом органа аутономне покрајине
            заснива се на уставном начелу по којем право грађана на покрајинску
            аутономију (и локалну самоуправу) подлеже само надзору уставности и
            законитости. Устав предвиђа да Влада може пред Уставним судом
            покренути поступак за оцену уставности или законитости одлуке
            аутономне покрајине, пре њеног ступања на снагу. У том случају,
            Уставни суд може одложити ступање на снагу оспорене одлуке аутономне
            покрајине. Заштита покрајинске аутономије. Устав предвиђа и
            механизме заштите покрајинске аутономије. Орган одређен статутом
            аутономне покрајине има право жалбе Уставном суду ако се
            појединачним актом или радњом државног органа или органа јединице
            локалне самоуправе онемогућава вршење надлежности аутономне
            покрајине. Орган одређен статутом аутономне покрајине може покренути
            поступак за оцену уставности или законитости закона и другог општег
            акта Републике Србије или општег акта јединице локалне самоуправе
            којим се повређује право на покрајинску аутономију. Локална
            самоуправа Појам и уставни положај. По Закону о локалној самоуправи,
            локална самоуправа је право грађана да непосредно и преко слободно
            изабраних представника управљају јавним пословима од непосредног,
            заједничког и општег интереса за локално становништво, као и право и
            обавеза органа локалне самоуправе да, у складу са законом,
            планирају, уређују и управљају јавним пословима који су у њиховој
            надлежности и од интереса за локално становништво. Европска повеља о
            локалној самоуправи, најпознатији међународноправни акт о локалној
            самоуправи, слично дефинише локалну самоуправу, тако што предвиђа да
            локална самоуправа означава право и способност локалних власти да, у
            оквиру законских ограничења, уређују послове и управљају битним
            делом јавних послова под својом одговорношћу и у интересу локалног
            становништва. Европска повеља о локалној самоуправи усвојена је
            1985. године у Стразбуру, од стране држава чланица Савета Европе.
            Доношењем Закона о потврђивању Европске повеље о локалној
            самоуправи, 2007. године, овај значајни документ Савета Европе
            постао је саставни део правног поретка Републике Србије. Народна
            скупштина Републике Србије донела је 2018. године и Закон о
            потврђивању Додатног протокола Европској повељи о локалној
            самоуправи о праву да се учествује у пословима локалних власти. У
            Републици Србији локална самоуправа је једностепена, с тим што су за
            градове и град Београд предвиђена посебна решења. По Уставу,
            јединице локалне самоуправе су општине, градови и град Београд, а
            територија и седиште јединице локалне самоуправе одређују се
            законом. Територија и седиште општина, градова и града Београда
            одређени су Законом о територијалној организацији Републике Србије.
            По том закону, а и по Закону о локалној самоуправи, територију
            јединице локалне самоуправе чини подручје једног или више насељених
            места, односно катастарских општина које улазе у њен састав. Устав
            предвиђа да оснивању, укидању и промени територије јединице локалне
            самоуправе претходи референдум на територији те јединице локалне
            самоуправе, а Закон о локалној самоуправи прецизира да је у питању
            саветодавни референдум. Послови јединице локалне самоуправе
            финансирају се из изворних прихода јединице локалне самоуправе,
            буџета Републике Србије, у складу са законом, и буџета аутономне
            покрајине, када је аутономна покрајина поверила јединицама локалне
            самоуправе обављање послова из своје надлежности, у складу са
            одлуком скупштине аутономне покрајине. Општине и градови оснивају се
            и укидају законом. Све општине и градови у Републици Србији основани
            су Законом о територијалној организацији Републике Србије.
            Територија за коју се оснива јединица локалне самоуправе представља:
            1. природну и географску целину, 2. економски повезан простор, 3.
            поседује развијену и изграђену комуникацију међу насељеним местима,
            4. са седиштем као гравитационим центром. Закон о локалној
            самоуправи дефинише општину као основну територијалну јединицу у
            којој се остварује локална самоуправа, која је способна да преко
            својих органа самостално врши сва права и дужности из своје
            надлежности и која има најмање 10.000 становника. Изузетно, када
            постоје посебни економски, географски или историјски разлози, може
            се основати нова општина која има мање од 10.000 становника.
            Изузетак је предвиђен и за општине које су образоване до ступања на
            снагу важећег Закона о територијалној организацији Републике Србије
            из 2007. године па и те општине могу имати мање од 10.000
            становника. Устав је предвидео да се град оснива законом, у складу
            са критеријумима предвиђеним законом којим се уређује локална
            самоуправа. Град је јединица локалне самоуправе утврђена законом,
            која представља економски, административни, географски и културни
            центар ширег подручја и има више од 100.000 становника. Изузетно,
            када постоје посебни економски, географски или историјски разлози,
            може се утврдити да је град и територијална јединица која има мање
            од 100.000 становника. По Закону о територијалној организацији
            Републике Србије, у Републици Србији има 28 градова, и то су: Бор,
            Ваљево, Врање, Вршац, Зајечар, Зрењанин, Јагодина, Кикинда,
            Крагујевац, Краљево, Крушевац, Лесковац, Лозница, Ниш, Нови Пазар,
            Нови Сад, Панчево, Пирот, Пожаревац, Приштина, Прокупље, Смедерево,
            Сомбор, Сремска Митровица, Суботица, Ужице, Чачак и Шабац. Град има
            надлежности које су Уставом поверене општини, а законом му се могу
            поверити и друге надлежности. Статутом града може се предвидети да
            се на територији града образују две или више градских општина.
            Статутом града се уређују послови из надлежности града које врше
            градске општине. По Уставу, град Београд је посебна јединица локалне
            самоуправе. Положај града Београда уређује се законом о главном
            граду и статутом града Београда. Град Београд има надлежности које
            су Уставом и законом поверене општини и граду, а законом о главном
            граду могу му се поверити и друге надлежности. Надлежности јединице
            локалне самоуправе: 1. изворну - обухвата послове у чијем обављању
            јединица локалне самоуправе има самосталност у односу на државу. 2.
            поверену - обухвата поверене послове, а то су државни послови за
            чије је обављање надлежна држава. Устав начелно утврђује изворне
            надлежности општине, тако што предвиђа да општина, преко својих
            органа, у складу са законом: 1. уређује и обезбеђује обављање и
            развој комуналних делатности; 2. уређује и обезбеђује коришћење
            грађевинско земљишта и пословног простора; 3. стара се о изградњи,
            реконструкцији, одржавању и коришћењу локалних путева и улица и
            других јавних објеката од општинског значаја; 4. уређује и
            обезбеђује локални превоз; 5. стара се о задовољавању потреба
            грађана у области просвете, културе, здравствене и социјалне
            заштите, дечије заштите, спорта и физичке културе; 6. стара се о
            развоју и унапређењу туризма, занатства, угоститељства и трговине;
            7. стара се о заштити животне средине, од елементарних и других
            непогода; 8. заштити културних добара од значаја за општину; 9.
            стара се о заштити, унапређењу и коришћењу пољопривредног земљишта;
            10. доноси свој буџет и завршни рачун, урбанистички план и програм
            развоја општине, утврђује симболе општине и њихову употребу; 11. да
            се стара о остваривању, заштити и унапређењу људских и мањинских
            права, као и о јавном информисању у општини; 12. да самостално
            управља општинском имовином, у складу са законом; 13. да прописује
            прекршаје за повреде општинских прописа. По Закону о локалној
            самоуправи, поједини послови државне управе законом се могу поверити
            свим или појединим општинама, у интересу ефикаснијег и рационалнијег
            остваривања права и обавеза грађана и задовољавања њихових потреба
            од непосредног интереса за живот и рад. Општина обавља као поверене
            послове поједине послове инспекцијског надзора из области просвете,
            здравства, заштите животне средине, рударства, промета робе и
            услуга, пољопривреде, водопривреде и шумарства и друге инспекцијске
            послове у складу са законом. Град врши надлежности општине, као и
            друге надлежности и послове државне управе који су му законом
            поверени. Град Београд врши надлежности општине и града, а по Закону
            о главном граду, на својој територији врши и одређене надлежности
            које се односе на: 1. путеве (осим државних путева и ауто-путева);
            2. комуналну милицију; 3. заштиту од пожара; 4. смањење ризика од
            катастрофа и управљање ванредним ситуацијама; 5. називе улица,
            тргова, заселака и других делова насељених места; 6. грађевинско
            земљиште и друге непокретности у јавној својини града; 7. јавне
            зелене површине; 8. именовање директ. установа у области дечије
            заштите чији је оснивач град; 9. манифестације од значаја за град
            Београд; 10. подстицање наталитета на територији града Београда; 11.
            контролу реализације и наменског коришћења средстава која се из
            буџета града Београда преносе репрезентативним удружењима у култури;
            12. одређивање врсте робе која се може продавати, односно врсте
            угоститељске услуге која се може пружати у привременим објектима;
            13. трговину на мало са покретних средстава или опреме; 14. држање и
            заштиту домаћих и егзотичних животиња и извођење кућних љубимаца
            (нарочито паса и мачака) на јавне површине; 15. управљање комуналним
            отпадом, као и његово одлагање; 16. превенцију стварања отпада од
            пластичних кеса; 17. учешће у финансирању противградне заштите; 18.
            издавање грађевинске дозволе за изградњу објеката; 19. пољопривредну
            инспекцију у делу контроле над применом мера које прописује град за
            власнике/кориснике пољопривредног земљишта; 20. експропријацију; 21.
            плутајуће објекте и привезишта за чамце и надзор у области
            водопривреде; 22. јавни превоз путника; 23. одрживи развој становања
            на територији града Београда. 24. Град Београд врши и друге
            надлежности и послове државне управе који су му законом поверени. По
            Закону о комуналној милицији, на територији општине, града и града
            Београда образује се комунална милиција. Јединица локалне самоуправе
            образује комуналну милицију као унутрашњу организациону јединицу у
            саставу јединственог органа општинске, односно градске управе или
            управе образоване за поједину област. Ако се општинска, односно
            градска управа образује за поједине области − за послове, односно
            област комуналне милиције може се образовати посебна управа. Послови
            комуналне милиције су: 1. одржавање комуналног и др. законом
            уређеног реда од значаја за комуналну делатност; 2. вршење контроле
            над применом закона и других прописа и општих аката из области
            комуналне и других делатности из надлежности јединице локалне
            самоуправе; 3. остваривање надзора у јавном градском, приградском и
            другом локалном саобраћају; 4. заштита животне средине, културних
            добара, локалних путева, улица и других јавних објеката од значаја
            за јединицу локалне самоуправе; 5. подршка спровођењу прописа којима
            се обезбеђује несметано одвијање живота у јединици локалне
            самоуправе, очување добара и извршавање других задатака из
            надлежности јединице локалне самоуправе; 6. контрола над применом
            закона којим се уређују државни симболи, и др. послови. Правни акти
            и органи јединице локалне самоуправе (ЈЛС). Највиши правни акт
            јединице локалне самоуправе је статут. Статутом се уређују нарочито:
            1. права и дужности ЈЛС и начин њиховог остваривања, 2. број
            одборника скупштине ЈЛС, 3. организација и рад органа и служби, 4.
            органа овлашћен за покретање поступака пред Уставним, тј. Управним
            судом, 5. начин управљања грађана пословима из надлежности ЈЛС, 6.
            услови за остваривање облика непосредне самоуправе, 7. спровођење
            обавезног поступка јавне расправе приликом припреме статута, буџета,
            стратешких планова развоја, стопе изворних прихода, просторних и
            урбанистичких планова, као и других општих аката на основу предлога
            квалификованог броја грађана или захтева једне трећине одборника, 8.
            оснивање, начин избора органа и рад месне зајед. и др. облика месне
            самоупра. 9. службенa употребa језика и писама националних мањина, и
            друго. Статут доноси скупштина ЈЛС. Скупштина ЈЛС доноси, такође,
            опште акте из своје надлежности и усваја буџет и завршни рачун ЈЛС.
            Органи општине: 1. скупштина општине, 2. председник општине, 3.
            општинско веће и 4. општинска управа. Скупштина општине је највиши
            орган општине, који врши основне функције локалне власти, утврђене
            Уставом, законом и статутом. Скупштину општине чине одборници, које
            бирају грађани на непосредним изборима, на четири године. Број
            одборника у скупштини општине утврђује се статутом општине, с тим
            што не може бити мањи од 19, ни већи од 75. Одборник не може бити
            запослени у општинској управи и лице које именује, односно поставља
            скупштина општине. Одборник не може бити позван на кривичну
            одговорност, притворен или кажњен због изнетог мишљења или давања
            гласа на седници скупштине и њених радних тела. Скупштина општине
            има председника скупштине. Председник скупштине организује рад
            скупштине општине, сазива и председава њеним седницама и обавља
            друге послове. Председник скупштине, на предлог најмање једне
            трећине одборника, бира се из реда одборника, на време од четири
            године, тајним гласањем, већином гласова од укупног броја одборника
            скупштине општине. Председник скупштине има заменика који га
            замењује у случају његове одсутности и спречености да обавља своју
            дужност. Заменик председника скупштине бира се и разрешава на исти
            начин као и председник скупштине. Скупштина општине има и секретара,
            који се стара о обављању стручних послова у вези са сазивањем и
            одржавањем седница скупштине и њених радних тела и руководи
            административним пословима везаним за њихов рад. Секретар скупштине
            се поставља, на предлог председника скупштине, на четири године и
            може бити поново постављен. Надлежности скупштине општине: 1. доноси
            статут општине и пословник скупштине; 2. доноси буџет и завршни
            рачун општине; 3. утврђује стопе изворних прихода општине, као и
            начин и мерила за одређивање висине локалних такси и накнада; 4.
            доноси програм развоја општине и појединих делатности; 5. доноси
            просторни и урбанистички план општине и програме уређивања
            грађевинског земљишта; 6. доноси прописе и друге опште акте; 7.
            расписује општински референдум и референдум на делу територије
            општине, изјашњава се о предлозима садржаним у грађанској
            иницијативи и утврђује предлог одлуке о самодоприносу; 8. оснива
            службе, јавна предузећа, установе и организације, утврђене статутом
            општине и врши надзор над њиховим радом; 9. именује и разрешава
            управни и надзорни одбор, именује и разрешава директоре јавних
            предузећа, установа, организација и служби, чији је оснивач и даје
            сагласност на њихове статуте, у складу са законом 10. бира и
            разрешава председника скупштине и заменика председника скупштине;
            11. поставља и разрешава секретара скупштине; 12. бира и разрешава
            председника општине и, на предлог председника општине, бира заменика
            председника општине и чланове општинског већа; 13. утврђује
            општинске таксе и друге локалне приходе; 14. утврђује накнаду за
            уређивање грађевинског земљишта; 15. доноси акт о јавном задуживању
            општине; 16. прописује радно време угоститељских, трговинских и
            занатских објеката; 17. даје мишљење о републичком, покрајинском и
            регионалном просторном плану; 18. даје мишљење о законима којима се
            уређују питања од интереса за лок. самоуп. 19. даје сагласност на
            употребу имена, грба и другог обележја општине; 20. бира и разрешава
            локалног омбудсмана; 21. обавља и друге послове утврђене законом и
            статутом. Председник општине и општинско веће су извршни органи
            општине, а бира их скупштина општине. Органи града су: 1. скупштина
            града, 2. градоначелник, 3. градско веће и 4. градска управа. По
            Закону о локалној самоуправи, органи града обављају послове
            предвиђене тим законом за органе општине, као и друге послове
            утврђене законом и статутом града. Скупштину града сачињавају
            одборници чији се број утврђује статутом града, с тим што њихов број
            не може бити већи од 90. Одредбе Закона о локалној самоуправи које
            се односе на органе општине примењују се и на градске органе. По
            Закону о главном граду, органи града Београда су: Скупштина града
            Београда, градоначелник града Београда, Градско веће града Београда
            и Градска управа града Београда. Скупштина града Београда има 110
            одборника, који се бирају на четири године. Надзор над радом
            јединице локалне самоуправе. Закон о локалној самоуправи предвиђа
            више облика надзора над радом ЈЛС: 1. Влада је дужна да обустави од
            извршења општи акт ЈЛС за који сматра да није сагласан Уставу или
            закону, решењем које ступа на снагу кад се објави у „Службеном
            гласнику Републике Србије“. Решење о обустави од извршења престаје
            да важи ако Влада у року од 5 дана од објављивања решења не покрене
            поступак за оцену уставности и законитости. 2. Надлежно министарство
            покренуће поступак за оцену уставности и законитости статута,
            прописа или другог општег акта ЈЛС пред Уставним судом, ако сматра
            да тај акт није у сагласности с Уставом/законом. 3. Кад министарство
            надлежно за послове локалне самоуправе, односно надлежни орган
            територијалне аутономије сматра да општи акт органа ЈЛС није у
            сагласности са њеним статутом, указаће на то скупштини ЈЛС ради
            предузимања одговарајућих мера. Ако скупштина ЈЛС не поступи по
            предлозима наведених органа, министарство надлежно за послове
            локалне самоуправе покренуће поступак пред Управним судом и
            истовремено ће предложити Влади да обустави од извршења тај спорни
            општи акт органа ЈЛС до одлуке Управног суда. 4. Ако нађе да
            појединачни акт органа, односно службе ЈЛС против кога није
            обезбеђена судска заштита, није у сагласности са законом или другим
            прописом, односно с одлуком или другим општим актом ЈЛС
            министарство/надлежни орган територијалне аутономије предложиће
            скупштини ЈЛС да такав акт укине или поништи. Ако скупштина не
            поступи у року од месец дана по предлозима наведених органа,
            министарство укинуће или поништити тај спорни појединачни акт
            органа. Скупштина ЈЛС може се распустити ако: 1. не заседа дуже од
            три месеца; 2. не изабере председника општине и општинско веће
            (односно градоначелника и градско веће) у року од месец дана од дана
            конституисања скупштине ЈЛС или од дана њиховог разрешења, односно
            подношења оставке; 3. не донесе статут или буџет у року утврђеном
            законом. Одлуку о распуштању скупштине ЈЛС доноси Влада, на предлог
            министарства надлежног за послове локалне самоуправе, односно
            надлежног органа територијалне аутономије. Председник Народне
            скупштине расписује изборе за одборнике у року од два месеца од
            ступања на снагу одлуке о распуштању скупштине ЈЛС. Мандат одборника
            изабраних на тим изборима траје четири године. До конституисања
            скупштине и избора извршних органа ЈЛС текуће и неодложне послове из
            надлежности скупштине и извршних органа ЈЛС обавља привремени орган
            ЈЛС који чине председник и четири члана. Привремени орган ЈЛС
            образује Влада. Влада доноси посебно решење о именовању председника
            и чланова привременог органа, водећи рачуна о политичком и
            националном саставу распуштене скупштине ЈЛС. Ако се у ЈЛС не
            спроведу избори за одборнике или ако се после спроведених избора не
            конституише скупштина у складу са законом у року од два месеца од
            објављивања резултата избора, Влада именује привремени орган ЈЛС
            који чине председник и четири члана, који обавља текуће и неодложне
            послове из надлежности скупштине и извршних органа ЈЛС. Председник
            Народне скупштине је дужан да одлуку о расписивању нових избора за
            скупштину ЈЛС донесе у року од месец дана, од дана кад је требало
            спровести изборе, односно конституисати скупштину ЈЛС. Мандат
            одборника изабраних на тим новим изборима траје до истека мандата
            одборника скупштина ЈЛС изабраних на редовним изборима. Заштита
            локалне самоуправе, има два облика: 1. Орган одређен статутом ЈЛС
            има право жалбе Уставном суду ако се појединачним актом или радњом
            државног органа или органа ЈЛС онемогућава вршење надлежности ЈЛС.
            2. Орган одређен статутом ЈЛС може да покрене поступак за оцену
            уставности или законитости закона и другог општег акта Републике
            Србије или аутономне покрајине којим се повређује право на локалну
            самоуправу. У оквиру заштите локалне самоуправе, Закон о локалној
            самоуправи предвиђа и могућност да се у ЈЛС установи локални
            омбудсман, који је овлашћен да независно и самостално контролише
            поштовање права грађана, утврђује повреде учињене актима, радњама
            или нечињењем органа управе и јавних служби, ако се ради о повреди
            прописа и општих аката ЈЛС. Две или више ЈЛС могу донети одлуку о
            установљавању заједничког локалног омбудсмана. Надлежност и
            овлашћења, начин поступања и избора и престанка дужности локалног
            омбудсмана уређује се статутом и другим општим актом. По Закону о
            главном граду, локални омбудсман у граду Београду може имати највише
            четири заменика. Надлежност и овлашћења, начин поступања и избора и
            престанка дужности локалног омбудсмана, као и заменика локалног
            омбудсмана, уређују се Статутом града Београда и другим општим
            актом. Такође, Закон о локалној самоуправи предвиђа и да се у
            национално мешовитим ЈЛС оснива савет за међунационалне односе, као
            самостално радно тело, које чине представници српског народа и
            националних мањина, у складу са тим законом и статутом. Национално
            мешовитим ЈЛС сматрају се ЈЛС у којима припадници једне националне
            мањине чине више од 5% од укупног броја становника или припадници
            свих националних мањина чине више од 10% од укупног броја становника
            према последњем попису становништва у Републици Србији. Представнике
            у савету за међунационалне односе могу имати припадници српског
            народа и националних мањина са више од 1% учешћа у укупном
            становништву ЈЛС. Савет разматра питања остваривања, заштите и
            унапређивања националне равноправности, у складу са законом и
            статутом. Одлуке савета за међунационалне односе доносе се
            консензусом чланова савета. Савет о својим ставовима и предлозима
            обавештава скупштину ЈЛС, која је дужна да се о њима изјасни на
            првој наредној седници, а најкасније у року од 30 дана. Скупштина и
            извршни органи ЈЛС дужни су да предлоге свих одлука који се тичу
            националне равноправности претходно доставе на мишљење савету. Савет
            за међунационалне односе има право да пред Уставним судом покрене
            поступак за оцену уставности и законитости одлуке или другог општег
            акта скупштине ЈЛС ако сматра да су њиме непосредно повређена права
            припадника српског народа и националних мањина представљених у
            савету за међунационалне односе и право да под истим условима пред
            Управним судом покрене поступак за оцену сагласности одлуке или
            другог општег акта скупштине ЈЛС са статутом. Финансирање локалне
            самоуправе. По Уставу, послови ЈЛС финансирају се из изворних
            прихода ЈЛС, буџета Републике Србије и буџета аутономне покрајине,
            када је аутономна покрајина поверила ЈЛС обављање послова из своје
            надлежности, у складу са одлуком скупштине аутономне покрајине. ЈЛС
            имају буџете у којима морају бити приказани сви приходи и расходи
            којима се финансирају њихове надлежности. ЈЛС могу и да се задужују.
            Финансирање локалне самоуправе уређено је Законом о финансирању
            локалне самоуправе. По том закону, средства буџета ЈЛС обезбеђују се
            из изворних и уступљених прихода, трансфера, примања по основу
            задуживања и других прихода и примања утврђених законом. ЈЛС
            припадају изворни приходи остварени на њеној територији: 1. порез на
            имовину, осим пореза на пренос апсолутних права и пореза на наслеђе
            и поклон; 2. локалне административне таксе; 3. локалне комуналне
            таксе; 4. боравишна такса; 5. приходи по основу самодоприноса. ЈЛС
            са нивоа Републике Србије припадају: 1. уступљени приходи и порези
            остварени на њеној територији: a. одређени облици пореза на доходак
            грађана; b. порез на наслеђе и поклон; c. порез на пренос апсолутних
            права; 2. трансфери. Имовином ЈЛС самостално управљају органи
            јединице локалне самоуправе, у складу са законом. Право својине ЈЛС
            (као облик јавне својине) и одређена друга имовинска права ЈЛС
            уређена су Законом о јавној својини. Имовина града Београда уређена
            је и Законом о главном граду. Месна самоуправа. Закон о локалној
            самоуправи предвиђа да се, ради задовољавања потреба и интереса
            локалног становништва, у селима оснивају месне заједнице и други
            облици месне самоуправе. Месне заједнице и други облици месне
            самоуправе могу се образовати и у градским насељима (кварт, четврт,
            рејон и сл.). Скупштина општине, односно скупштина града, одлучује,
            уз претходно прибављено мишљење грађана, о образовању, подручју за
            које се образују, промени подручја и о укидању месних заједница и
            других облика месне самоуправе. Предлог за образовање, односно
            укидање месне заједнице или другог облика месне самоуправе могу
            поднети најмање 10% бирача са пребивалиштем на подручју на које се
            предлог односи, најмање једна трећина одборника и општинско односно,
            градско веће. Актом о оснивању месне заједнице, у складу са статутом
            општине, односно града, утврђују се послови које врши месна
            заједница, органи и организација рада органа, начин одлучивања као и
            поступак избора савета и других органа месне самоуправе, заштита
            права у току избора и друга питања од значаја за рад месне
            заједнице, односно другог облика месне самоуправе. Савет месне
            заједнице је основни представнички орган грађана на подручју месне
            самоуправе. Избори за савет месне заједнице спроводе се по правилима
            непосредног и тајног гласања на основу општег и једнаког изборног
            права, у складу са актом о оснивању. Изборе за савет месне заједнице
            расписује председник скупштине општине, односно града. Савет месне
            заједнице: 1. доноси статут месне заједнице; 2. доноси финансијски
            план месне заједнице и програме развоја месне заједнице; 3. бира и
            разрешава председника савета месне заједнице; 4. предлаже мере за
            развој и унапређење комуналних и других делатности на подручју месне
            заједнице; 5. доноси пословник о раду савета месне заједнице и друге
            акте из надлежности; 6. покреће иницијативу за доношење нових или
            измену постојећих прописа; 7. врши друге послове из надлежности
            месне заједнице утврђене статутом општине, актом о оснивању месне
            заједнице или другим општинским прописима. Савет месне заједнице
            може се распустити ако: 1. савет не заседа дуже од три месеца; 2. не
            изабере председника савета у року од месец дана од дана одржавања
            избора за чланове савета месне заједнице или од дана његовог
            разрешења/оставке; 3. не донесе финансијски план у року одређеном
            одлуком скупштине општине, односно скупштине града. Одлуку о
            распуштању савета месне заједнице доноси скупштина општине, односно
            скупштина града на предлог надлежног органа општине, односно града
            који врши надзор над законитошћу рада и аката месне заједнице.
            Председник скупштине општине, односно председник скупштине града,
            расписује изборе за савет месне заједнице, у року од 15 дана од
            ступања на снагу одлуке о распуштању савета месне заједнице, с тим
            да од датума расписивања избора до датума одржавања избора не може
            протећи више од 45 дана. До конституисања савета месне заједнице,
            текуће и неодложне послове месне заједнице обавља повереник општине
            кога именује скупштина општине, односно скупштина града, истовремено
            са доношењем одлуке о распуштању савета месне заједнице. Средства за
            рад месне заједнице обезбеђују се из: 1. буџета општине/града,
            укључујући и самодопринос; 2. донација; 3. прихода које месна
            заједница оствари својом активношћу. Одлуком скупштине
            општине/скупштине града може се свим или појединим месним
            заједницама и другим облицима месне самоуправе поверити вршење
            одређених послова из надлежности општине/града, уз обезбеђивање за
            то потребних средстава. За обављање одређених послова из надлежности
            општинске управе/градских управа, посебно у вези са остваривањем
            права грађана, може се организовати рад општинске/градске управе у
            месним заједницама. Месна заједница није јединица локалне
            самоуправе, али има својство правног лица у оквиру права и дужности
            утврђених статутом и одлуком о оснивању. Законом о главном граду
            предвиђено је да у граду Београду месне заједнице или друге облике
            месне самоуправе могу образовати, односно укинути градске општине на
            чијем подручју се образују/укидају, уз претходно прибављено мишљење
            грађана. Предлог за обрaзовање/укидање месне заједнице или другог
            облика месне самоуправе може поднети најмање 10% бирача са
            пребивалиштем на подручју на које се предлог односи и најмање једна
            трећина одборника скупштине градске општине на чијем подручју се
            обрaзује, односно укида месна заједница. Савет месне заједнице бира
            скупштина градске општине на чијем подручју се образује месна
            заједница и то на предлог збора грађана који се сазива за подручје
            месне заједнице. Збор грађана може предложити највише двоструко већи
            број чланова савета месне заједнице од броја чланова савета који је
            утврђен актом о оснивању месне заједнице. Локални избори. Избор и
            престанак мандата одборника скупштина ЈЛС уређени су Законом о
            локалним изборима. Избори за одборнике морају се расписати
            најкасније 45 дана пре краја мандата одборника којима истиче мандат
            (одборници се бирају на четири године). Одборници се бирају на
            основу листа политичких странака, њихових коалиција и листа које
            предложе групе грађана (изборне листе). Право да бира одборника има
            пунолетан, пословно способан држављанин Републике Србије који има
            пребивалиште на територији ЈЛС у којој остварује изборно право. За
            одборника може бити изабран пунолетан, пословно способан држављанин
            Републике Србије који има пребивалиште на територији ЈЛС у којој је
            предложен за одборника. Изборе за одборнике расписује председник
            Народне скупштине. Од дана расписивања избора до дана одржавања
            избора не може протећи мање од 45, ни више од 60 дана. Органи за
            спровођење избора су изборна комисија ЈЛС и бирачки одбори. Избор
            одборника обавља се у ЈЛС као јединственој изборној јединици, а
            одборнички мандати расподељују се између изборних листа сразмерно
            броју добијених гласова који је освојила свака од изборних листа (по
            пропорционалном изборном систему). У расподели мандата учествују
            изборне листе које су добиле најмање 3% гласова од укупног броја
            гласова бирача који су гласали. Политичке странке националних мањина
            и коалиције политичких странака националних мањина учествују у
            расподели мандата и кад су добиле мање од 3% гласова од укупног
            броја бирача који су гласали. Изборна комисија расподељује мандате
            применом система највећег количника (тај систем назива се Д΄Онтов
            систем, а представља један од могућих система расподеле мандата у
            оквиру пропорционалног изборног система). Одборнику престаје мандат
            пре истека времена на које је изабран: 1. подношењем оставке; 2.
            доношењем одлуке о распуштању скупштине ЈЛС; 3. ако је правноснажном
            судском одлуком осуђен на безусловну казну затвора у трајању од
            најмање шест месеци; 4. ако је правноснажном одлуком лишен пословне
            способности; 5. преузимањем посла, односно функције које су, у
            складу са законом, неспојиве с функцијом одборника; 6. ако му
            престане пребивалиште на територији ЈЛС; 7. губљењем држављанства;
            8. ако наступи смрт одборника. Сарадња и удруживање јединица локалне
            самоуправе. По Закону о локалној самоуправи, ЈЛС, њени органи и
            службе, као и предузећа, установе и друге организације чији је
            оснивач, остварују сарадњу и удружују се са другим ЈЛС и њеним
            органима и службама у областима од заједничког интереса и ради
            њиховог остваривања могу удруживати средства и образовати заједничке
            органе, предузећа, установе и друге организације и установе, у
            складу са законом и статутом. Сарадња ЈЛС подразумева и уступање
            обављања појединих послова из оквира изворних надлежности другој ЈЛС
            или предузећу, установи и другој организацији чији је она оснивач.
            Две или више ЈЛС могу предложити министарству надлежном за локалну
            самоуправу заједничко извршавање одређених поверених послова, у
            складу са законом којим се уређује државна управа и уредбом Владе
            којом се уређују ближи услови и начин заједничког извршавања
            поверених послова. ЈЛС могу остваривати сарадњу у областима од
            заједничког интереса са ЈЛС у другим државама, у оквиру утврђене
            политике Републике Србије, уз поштовање територијалног јединства и
            правног поретка Републике Србије, у складу са Уставом и законом.
            Ради унапређења развоја локалне самоуправе, њене заштите и
            остваривања заједничких интереса, ЈЛС могу оснивати своје
            асоцијације. Асоцијације ЈЛС заступају интересе свог чланства пред
            државним органима, а посебно у поступку доношења закона и других
            аката од значаја за заштиту, унапређење и финансирање локалне
            самоуправе, као и других прописа од значаја за остваривање послова
            ЈЛС. УСТАВНОСТ И ЗАКОНИТОСТ Хијерархија домаћих и међународних
            општих правних аката. Правни поредак Републике Србије је јединствен,
            а Устав је највиши правни акт. Сви закони и други општи акти донети
            у Републици Србији морају бити сагласни са Уставом. Потврђени
            међународни уговори и општеприхваћена правила међународног права део
            су правног поретка Републике Србије. Потврђени међународни уговори
            не смеју бити у супротности са Уставом. Закони и други општи акти
            донети у Републици Србији не смеју бити у супротности са потврђеним
            међународним уговорима и општеприхваћеним правилима међународног
            права. Хијерархија домаћих општих правних аката. Сви подзаконски
            општи акти Републике Србије, општи акти организација којима су
            поверена јавна овлашћења, политичких странака, синдиката и удружења
            грађана и колективни уговори морају бити сагласни закону. Статути,
            одлуке и сви други општи акти аутономних покрајина и ЈЛС морају бити
            сагласни са законом. Сви општи акти аутономних покрајина и јединица
            локалне самоуправе морају бити сагласни њиховим статутима.
            Објављивање закона и других општих аката. Закони и сви други општи
            акти објављују се пре ступања на снагу. Устав, закони и подзаконски
            општи акти Републике Србије објављују се у републичком службеном
            гласилу („Службеном гласнику Републике Србије“), а статути, одлуке и
            други општи акти аутономних покрајина објављују се у покрајинском
            службеном гласилу. Статути и општи акти јединица локалне самоуправе
            објављују се у локалним службеним гласилима. Закони и други општи
            акти ступају на снагу најраније осмог дана од дана објављивања и
            могу да ступе на снагу раније ако за то постоје нарочито оправдани
            разлози. Пословником Народне скупштине предвиђено је да образложење
            предлога закона садржи и разлоге због којих се предлаже да закон
            ступи на снагу пре осмог дана од дана објављивања у „Службеном
            гласнику Републике Србије“. Приликом одлучивања о предлогу закона,
            ако је предлогом закона предвиђено да закон ступи на снагу раније од
            осмог дана од дана објављивања, Народна скупштина ће посебно
            одлучити да ли за то постоје нарочито оправдани разлози. Забрана
            повратног дејства закона и других општих аката. По Уставу, закони и
            сви други општи акти не могу имати повратно дејство. Одредбе закона
            и других општих аката не могу се примењивати на ситуације које су
            настале пре њиховог ступања на снагу. Забрана ретроактивности једна
            је од битних гаранција правне сигурности, заштите људских права и
            остваривања начела владавине права. Док подзаконски и други општи
            акти уопште не могу имати повратно дејство, Устав предвиђа два
            изузетка од забране повратног дејства закона. Изузетно, само
            поједине одредбе закона могу имати повратно дејство, ако то налаже
            општи интерес утврђен при доношењу закона. Пословником Народне
            скупштине предвиђено је да образложење предлога закона садржи и
            општи интерес због којег се предлаже повратно дејство. Одредба
            кривичног закона може имати повратно дејство само ако је блажа за
            учиниоца кривичног дела. Полазећи од овог опредељења Устава,
            Кривични законик предвиђа да се на учиниоца кривичног дела примењује
            закон који је важио у време извршења кривичног дела, али, ако је
            после извршења кривичног дела закон измењен примениће се закон који
            је најблажи за учиниоца. Законитост управе. Појединачни акти и радње
            државних органа, организација којима су поверена јавна овлашћења,
            органа аутономних покрајина и ЈЛС морају бити засновани на закону.
            Законитост коначних појединачних аката којима се одлучује о праву,
            обавези или на закону заснованом интересу подлеже преиспитивању пред
            судом у управном спору, ако у одређеном случају законом није
            предвиђена другачија судска заштита. Језик поступка. Свако има право
            да користи свој језик у поступку пред судом, другим државним органом
            или организацијом која врши јавна овлашћења, када се решава о
            његовом праву или обавези. Незнање језика на коме се поступак води
            не сме бити сметња за остваривање и заштиту људских и мањинских
            права. Ванредно стање. Када јавна опасност угрожава опстанак државе
            или грађана, Народна скупштина, већином гласова свих народних
            посланика, проглашава ванредно стање. Закон о одбрани дефинише
            ванредно стање као стање јавне опасности у којем је угрожен опстанак
            државе или грађана, а последица је војних или невојних изазова,
            ризика и претњи безбедности. Народна скупштина доноси одлуку о
            проглашењу ванредног стања када на основу заједничког предлога
            председника Републике и Владе утврди да су за то испуњени услови.
            Заједнички предлог председника Републике и Владе за проглашење
            ванредног стања утврђује се на основу процене ризика и претњи по
            безбедност Републике Србије и њених грађана. Та процена садржи оцену
            угрожености и последице које су услед тога наступиле или могу
            наступити. Проглашење ванредног стања може се предложити и на делу
            територије Републике Србије. Одлуком о проглашењу ванредног стања
            утврђује се подручје на којем се проглашава ванредно стање. Када
            престану услови због којих је проглашено ванредно стање, председник
            Републике и председник Владе подносе Народној скупштини предлог за
            доношење одлуке о укидању ванредног стања. Одлука о ванредном стању
            важи најдуже 90 дана. По истеку овог рока, Народна скупштина одлуку
            о ванредном стању може продужити за још 90 дана, већином од укупног
            броја народних посланика. За време ванредног стања, Народна
            скупштина се састаје без посебног позива и не може бити распуштена.
            Проглашавајући ванредно стање, Народна скупштина може прописати мере
            којима се одступа од Уставом зајемчених људских и мањинских права.
            Кад Народна скупштина није у могућности да се састане, одлуку о
            проглашењу ванредног стања доносе заједно председник Републике,
            председник Народне скупштине и председник Владе, под истим условима
            као и Народна скупштина. Кад Народна скупштина није у могућности да
            се састане, мере којима се одступа од људских и мањинских права може
            прописати Влада, уредбом, уз супотпис председника Републике. Мере
            одступања од људских и мањинских права које пропишу Народна
            скупштина или Влада важе најдуже 90 дана, а по истеку овог рока могу
            се обновити под истим условима. Кад одлуку о ванредном стању није
            донела Народна скупштина, Народна скупштина је потврђује у року од
            48 сати од њеног доношења, односно чим буде у могућности да се
            састане. Ако Народна скупштина не потврди ову одлуку, одлука
            престаје да важи завршетком прве седнице Народне скупштине одржане
            по проглашењу ванредног стања. Кад мере којима се одступа од људских
            и мањинских права није прописала Народна скупштина, Влада је дужна
            да уредбу о мерама одступања од људских и мањинских права поднесе на
            потврду Народној скупштини у року од 48 сати од њеног доношења,
            односно чим Народна скупштина буде у могућности да се састане. У
            супротном, мере одступања престају да важе 24 сата од почетка прве
            седнице Народне скупштине одржане по проглашењу ванредног стања.
            Ратно стање. Ратно стање проглашава Народна скупштина. Закон о
            одбрани дефинише ратно стање као стање опасности у којем је оружаним
            деловањем споља угрожена сувереност, независност и територијална
            целовитост земље, односно мир у региону, које захтева мобилизацију
            снага и средстава за одбрану. Народна скупштина доноси одлуку о
            проглашењу ратног стања када на основу заједничког предлога
            председника Републике и Владе утврди да су за то испуњени услови.
            Заједнички предлог председника Републике и Владе за проглашење
            ратног стања утврђује се на основу процене ризика и претњи по
            безбедност Републике Србије и њених грађана. Та процена, коју
            министар одбране истовремено доставља председнику Републике и
            председнику Владе, садржи оцену угрожености и последице које су
            услед тога наступиле или могу наступити. Кад Народна скупштина није
            у могућности да се састане, одлуку о проглашењу ратног стања доносе
            заједно председник Републике, председник Народне скупштине и
            председник Владе. Проглашавајући ратно стање Народна скупштина може
            прописати мере којима се одступа од Уставом зајемчених људских и
            мањинских права. Кад Народна скупштина не може да се састане, мере
            одступања од Уставом зајемчених људских и мањинских права заједно
            утврђују председник Републике, председник Народне скупштине и
            председник Владе. Све мере прописане у периоду ратног стања
            потврђује Народна скупштина кад буде у могућности да се састане.
            Одступања од људских и мањинских права у ванредном и ратном стању.
            Треба имати у виду да је Уставом утврђено да су, по проглашењу
            ванредног или ратног стања, дозвољена одступања од људских и
            мањинских права зајемчених Уставом, али само у обиму у којем је то
            неопходно. Мере одступања од људских и мањинских права не смеју да
            доведу до разликовања на основу расе, пола, језика, вероисповести,
            националне припадности или друштвеног порекла. Ове мере престају да
            важе престанком ванредног или ратног стања. Мере одступања ни у ком
            случају нису дозвољене у погледу следећих права: 1. право на
            достојанство и слободан развој личности; 2. право на живот; 3. право
            на неповредивост физичког и психичког интегритета; 4. забрана
            ропства, положаја сличног ропству и принудног рада; 5. право лица
            лишеног слободе да се према њему поступа човечно и с уважавањем
            достојанства његове личности, уз забрану сваког насиља и изнуђивања
            исказа; 6. право на правично суђење; 7. право на правну сигурност у
            казненом праву; 8. право на правну личност; 9. право на
            држављанство; 10. слобода мисли, савести и вероисповести; 11. право
            на приговор савести; 12. слобода изражавања националне припадности;
            13. забрана изазивања расне, националне и верске мржње; 14. право на
            закључење брака и равноправност супружника; 15. слобода одлучивања о
            рађању; 16. права детета; 17. забрана насилне асимилације. ПРОМЕНА
            УСТАВА Устав Републике Србије из 2006. године припада категорији
            чврстих устава. То значи да се мења по сложенијем поступку од
            поступка по којем се доносе закони. Устав Републике Србије не прави
            разлику између поступка за промену устава и поступка за доношење
            новог устава. Поступак за промену Устава, који је уређен Уставом
            Републике Србије, односи се и на промену важећег устава и на
            евентуално доношење новог устава. Поступак за промену Устава
            Републике Србије одвија се у две фазе: 1. Прва фаза обухвата
            подношење и усвајање предлога за промену Устава, 2. Израда и
            усвајање акта о промени Устава представља другу фазу. Предлог за
            промену Устава може поднети најмање једна трећина од укупног броја
            народних посланика, председник Републике, Влада и најмање 150.000
            бирача. У предлогу би требало да се означе одредбе Устава чија
            промена се предлаже и одреди правац њихове промене, односно, ако се
            предлаже доношење новог устава – у предлогу би требало навести
            разлоге за доношење новог устава и основна начела на којима би се
            тај устав заснивао. По Пословнику Народне скупштине, предлог за
            промену Устава подноси се у писменом облику, с образложењем. О
            предлогу за промену Устава одлучује Народна скупштина, а предлог се
            усваја двотрећинском већином од укупног броја народних посланика.
            Ако не буде постигнута потребна већина, промени Устава по питањима
            садржаним у поднетом предлогу који није усвојен не може се
            приступити у наредних годину дана. Ако Народна скупштина усвоји
            предлог за промену Устава, приступа се изради, односно разматрању
            акта о промени Устава. По Пословнику Народне скупштине, предлог акта
            о промени Устава припрема Одбор за уставна питања и законодавство.
            Народна скупштина усваја акт о промени Устава двотрећинском већином
            од укупног броја народних посланика и може одлучити да га и грађани
            потврде на републичком референдуму (факултативни уставотворни
            референдум). С тим у вези, Пословник Народне скупштине предвиђа да у
            случају да Устав не утврђује обавезу потврђивања акта о промени
            Устава на републичком референдуму, Народна скупштина може да донесе
            одлуку о расписивању референдума ради потврђивања тог акта, на
            предлог Уставом овлашћеног предлагача за промену Устава,
            двотрећинском већином гласова од укупног броја народних посланика.
            Народна скупштина је дужна да акт о промени Устава стави на
            републички референдум ради потврђивања (обавезни уставотворни
            референдум), ако се промена Устава односи на преамбулу Устава,
            начела Устава, људска и мањинска права и слободе, уређење власти,
            проглашавање ратног и ванредног стања, одступање од људских и
            мањинских права у ванредном и ратном стању или поступак за промену
            Устава. Када се акт о промени Устава стави на потврђивање, грађани
            се на референдуму изјашњавају најкасније у року од 60 дана од дана
            усвајања акта о промени Устава. Промена Устава је усвојена ако је за
            промену на референдуму гласала већина изашлих бирача. Акт о промени
            Устава који је потврђен на републичком референдуму ступа на снагу
            када га прогласи Народна скупштина. Ако Народна скупштина не одлучи
            да акт о промени Устава стави на потврђивање (то може бити само у
            случају кад Устав не утврђује обавезу потврђивања акта о промени
            Устава на републичком референдуму), промена Устава је усвојена
            изгласавањем у Народној скупштини, а акт о промени Устава ступа на
            снагу када га прогласи Народна скупштина. Устав не може бити
            промењен за време ратног или ванредног стања. За спровођење промене
            Устава доноси се уставни закон. Уставни закон се доноси
            двотрећинском већином од укупног броја народних посланика. По
            Пословнику Народне скупштине, предлог уставног закона за спровођење
            промене Устава припрема Одбор за уставна питања и законодавство.
            СПРЕЧАВАЊЕ СУКОБА ИНТЕРЕСА Забрана сукоба интереса. Уставом је
            утврђено да нико не може вршити државну или јавну функцију која је у
            сукобу са његовим другим функцијама, пословима или приватним
            интересима, као и то да се постојање сукоба интереса и одговорност
            при његовом решавању одређују Уставом и законом. Правила у вези са
            спречавањем сукоба интереса при вршењу јавних функција. Законом о
            Агенцији за борбу против корупције уређена су правила у вези са
            спречавањем сукоба интереса при вршењу јавних функција. Сукоб
            интереса је ситуација у којој функционер има приватни интерес који
            утиче, може да утиче или изгледа као да утиче на поступање
            функционера у вршењу јавне функције односно службене дужности, на
            начин који угрожава јавни интерес. Функционер је свако изабрано,
            постављено или именовано лице у органе Републике Србије, аутономне
            покрајине, ЈЛС и органе јавних предузећа и привредних друштава,
            установа и других организација чији је оснивач, односно члан
            Република Србија, аутономна покрајина, ЈЛС, као и свако друго лице
            које бира Народна скупштина. Јавна функција је функција у органима
            Републике Србије, аутономне покрајине, ЈЛС, органима јавних
            предузећа и привредних друштава, установа и других организација чији
            је оснивач, односно члан Република Србија, аутономна покрајина, ЈЛС,
            као и функција других лица које бира Народна скупштина, а
            подразумева овлашћења руковођења, одлучивања, односно доношења
            општих или појединачних аката. Функционер је дужан да јавну функцију
            врши тако да јавни интерес не подреди приватном. Он је дужан да се
            придржава прописа који уређују његова права и обавезе и да ствара и
            одржава поверење грађана у савесно и одговорно вршење јавне
            функције. Функционер је дужан да избегава стварање односа зависности
            према лицу које би могло да утиче на његову непристрасност у вршењу
            јавне функције, а у случају да не може да избегне такав однос или
            такав однос већ постоји, да учини све што је потребно ради заштите
            јавног интереса. Он не сме да користи јавну функцију за стицање било
            какве користи или погодности за себе или повезано лице. Повезано
            лице је супружник или ванбрачни партнер функционера, крвни сродник
            функционера у правој линији, односно у побочној линији закључно са
            другим степеном сродства, усвојитељ или усвојеник функционера, као и
            свако друго правно или физичко лице које се према другим основама и
            околностима може оправдано сматрати интересно повезаним са
            функционером. Врсте сукоба интереса у вршењу јавне функције. Пре
            него што се размотре врсте сукоба интереса у вршењу јавне функције,
            треба направити разлику између сукоба интереса и корупције. По
            Закону о Агенцији за борбу против корупције, корупција је однос који
            се заснива злоупотребом службеног, односно друштвеног положаја или
            утицаја, у јавном или приватном сектору, с циљем стицања личне
            користи или користи за другога. Сукоб интереса, дакле, није исто што
            и корупција, али су друштвени узроци који доводе до појаве сукоба
            интереса и корупције међусобно повезани. Сукоб интереса обично
            претходи корупцији, али сукоб интереса не подразумева неминовно
            постојање корупције. На пример, функционер који учествује у доношењу
            одлуке у вези са којом има приватни интерес може поступати поштено и
            у складу са законом, па у његовом поступању нема корупције. Сукоб
            интереса је, дакле, ситуација, а не радња, па се функционер може
            наћи у сукобу интереса, а да се у ствари не понаша коруптивно.
            Могуће је разликовати три врсте сукоба интереса у вршењу јавне
            функције: 1. стварни сукоб интереса (функционер има приватни интерес
            који директно утиче на поступање функционера); 2. потенцијални сукоб
            интереса (функционер има приватни интерес који у будућности може да
            утиче на поступање функционера); 3. претпостављени сукоб интереса
            (функционер има приватни интерес који изгледа као/може да утиче на
            поступање функционера). Агенција за борбу против корупције. Државни
            орган који решава о сукобу интереса – тако што одлучује да ли
            постоји повреда правила у вези са спречавањем сукоба интереса при
            вршењу јавних функција која су прописана Законом о Агенцији за борбу
            против корупције и тако што изриче мере у складу са тим законом.
            Агенција за борбу против корупције (у даљем тексту: Агенција) јесте
            самосталан и независан државни орган. За обављање послова из своје
            надлежности Агенција је одговорна Народној скупштини. У поступку
            пред Агенцијом који није уређен Законом о Агенцији, сходно се
            примењују одредбе закона који уређује општи управни поступак.
            Средства за рад и функционисање Агенције обезбеђују се у буџету
            Републике Србије, на предлог Агенције, као и из других извора, у
            складу са законом. Агенција има својство правног лица. Седиште
            Агенције је у Београду. Агенција може да образује организационе
            јединице изван седишта. Те организационе јединице немају својство
            правног лица. Надлежност Агенције: 1. надзире спровођење Националне
            стратегије за борбу против корупције, акционог плана за примену те
            стратегије и секторских акционих планова; 2. покреће поступак и
            изриче мере због повреде Закона о Агенцији; 3. решава о сукобу
            интереса; 4. даје мишљења и упутства за спровођење Закона о
            Агенцији; 5. даје иницијативе за измену и доношење прописа у области
            борбе против корупције; 6. даје мишљења у вези са применом
            Националне стратегије за борбу против корупције, акционог плана за
            примену те стратегије и секторских акционих планова; 7. прати и
            обавља послове који се односе на организовање координације рада
            државних органа у борби против корупције; 8. води регистар
            функционера; 9. води регистар имовине и прихода функционера; 10.
            пружа стручну помоћ у области борбе против корупције; 11. сарађује
            са другим државним органима у припреми прописа у области борбе
            против корупције; 12. даје смернице за израду планова интегритета у
            јавном и приватном сектору; 13. сарађује са научним организацијама и
            организацијама цивилног друштва у спровођењу активности превенције
            корупције; 14. уводи и спроводи програме обуке о корупцији; 15.
            поступа по представкама правних и физичких лица; 16. организује
            истраживања, прати и анализира статистичке и друге податке о стању
            корупције; 17. у сарадњи са надлежним државним органима прати
            међународну сарадњу у области борбе против корупције; 18. обавља и
            друге послове одређене законом. У обављању послова из свог делокруга
            Агенција сарађује са државним органима и организацијама, органима
            територијалне аутономије и локалне самоуправе, јавним службама и
            другим правним лицима. Државни органи и организације, органи
            територијалне аутономије и локалне самоуправе, јавне службе и друга
            правна лица која врше јавна овлашћења дужни су да на захтев
            Агенције, у року од 15 дана, доставе сва документа и информације
            које су Агенцији потребне за обављање послова из њене надлежности.
            Обавезу достављања докумената и информација имају и друга правна
            лица која имају обавезе одређене Националном стратегијом за борбу
            против корупције, акционим планом за примену те стратегије и
            секторским акционим плановима. Агенција је дужна да поднесе годишњи
            извештај о раду Народној скупштини, најкасније до 31. марта текуће
            године за претходну годину. Агенција може да подноси и ванредне
            извештаје о раду на захтев Народне скупштине, односно по сопственој
            иницијативи. Наведене извештаје Агенција доставља и Влади. Органи
            Агенције. Органи Агенције су Одбор и директор. Одбор Агенције бира и
            разрешава директора Агенције, одлучује по жалбама на одлуке
            директора којима се изричу мере у складу са Законом о Агенцији за
            борбу против корупције и врши друге послове одређене тим законом.
            Одбор Агенције има девет чланова. Чланове Одбора Агенције бира
            Народна скупштина на предлог: 1. одбора Народне скупштине; 2.
            председника Републике; 3. Владе; 4. Врховног касационог суда; 5.
            Државне ревизорске институције; 6. Заштитника грађана и Повереника
            за информације од јавног значаја и заштиту података о личности,
            путем заједничког договора; 7. Социјално-економског савета; 8.
            Адвокатске коморе Србије; 9. удружења новинара у Републици Србији,
            путем заједничког договора. Кандидат за члана Одбора Агенције кога
            предложе Адвокатска комора Србије, односно удружења новинара у
            Републици Србији, може да буде из редова предлагача. Мандат члана
            Одбора Агенције траје четири године. Исто лице може да буде изабрано
            за члана Одбора Агенције највише два пута. Одбор Агенције одлучује
            већином гласова свих чланова. Радом Одбора Агенције руководи
            председник, кога између себе бирају чланови Одбора Агенције.
            Директор представља Агенцију, руководи њеним радом, организује и
            обезбеђује законито и ефикасно обављање послова Агенције, доноси
            одлуке о повреди Закона о Агенцији за борбу против корупције и
            изриче мере, даје мишљења и упутства за спровођење Закона о Агенцији
            за борбу против корупције, доноси опште и појединачне акте, одлучује
            о правима, обавезама и одговорностима запослених у Агенцији,
            спроводи одлуке Одбора Агенције и врши друге послове одређене
            законом. Директор се бира на јавном конкурсу, који расписује Одбор
            Агенције. Мандат директора траје пет година. Исто лице може да буде
            изабрано за директора највише два пута. Агенција има заменика
            директора, који се бира на јавном конкурсу. Директор бира заменика
            директора између три предложена кандидата са листе коју утврди Одбор
            Агенције. Заменик директора обавља послове у оквиру овлашћења које
            му одреди директор. Стручна служба Агенције. Агенција има стручну
            службу којом руководи директор Агенције. На унутрашње уређење и
            систематизацију радних места у стручној служби Агенције примењују се
            начела за унутрашње уређење и систематизацију радних места у
            министарствима и посебним организацијама, осим уколико обављање
            одређених послова у Агенцији не захтева другачији начин
            организовања. Правилник о унутрашњем уређењу и систематизацији
            радних места у стручној служби Агенције доноси директор, по
            прибављеном мишљењу Одбора Агенције, уз сагласност одбора Народне
            скупштине надлежног за управу. На запослене у стручној служби
            Агенције примењују се прописи о државним службеницима и
            намештеницима. Директор може да донесе посебан кодекс понашања
            запослених у стручној служби Агенције. Забрана вршења друге јавне
            функције. Функционер може да врши само једну јавну функцију, осим
            ако је законом и другим прописом обавезан да врши више јавних
            функција. Изузетно, функционер може да врши другу јавну функцију, на
            основу сагласности Агенције. Функционер изабран на јавну функцију
            непосредно од грађана може, без сагласности Агенције, да врши више
            јавних функција на које се бира непосредно од грађана, осим у
            случајевима неспојивости утврђених Уставом. Вршење функција у
            политичкој странци, односно политичком субјекту. Функционер може да
            врши функцију у политичкој странци и да учествује у њеним
            активностима ако то не угрожава вршење јавне функције и ако то није
            законом забрањено. Функционер не може да користи јавне ресурсе и
            скупове на којима учествује и сусрете које има у својству
            функционера за промоцију политичких странака, односно политичких
            субјеката. Изузетно, функционер може да користи јавне ресурсе ради
            заштите личне безбедности, уколико је таква употреба јавних ресурса
            уређена прописима из те области или одлуком служби које се старају о
            безбедности функционера. Обављање другог посла или делатности.
            Функционер не може да обавља други посао или делатност за време
            вршења јавне функције која захтева рад са пуним радним временом или
            стални рад. Изузетно, функционер може да се бави
            научно-истраживачким радом, наставном, културно-уметничком,
            хуманитарном и спортском делатношћу, без сагласности Агенције, ако
            тиме не угрожава непристрасно вршење и углед јавне функције.
            Агенција може, на захтев функционера, да да сагласност за обављање и
            других послова, односно делатности. Обављање другог посла или
            делатности у време ступања на јав¬ну функцију. Функционер који у
            тренутку ступања на јавну функцију обавља други посао или делатност
            дужан је да у року од 15 дана од дана ступања на јавну функцију
            обавести Агенцију о обављању тог посла или делатности. Агенција, по
            пријему обавештења, утврђује да ли се обављањем посла/делатности
            угрожава непристрасно вршење јавне функције - сукоб интереса.
            Обавеза пријављивања о постојању сукоба интереса. Функционер је
            дужан да, приликом ступања на дужност и током вршења јавне функције,
            у року од осам дана, писмено обавести непосредно претпостављеног и
            Агенцију о сумњи у постојање сукоба интереса или о сукобу интереса
            који он или са њим повезано лице има. Ако Агенција утврди да постоји
            сукоб интереса, о томе обавештава функционера и орган у коме он врши
            јавну функцију и предлаже мере за отклањање сукоба интереса. Забрана
            оснивања привредног друштва или јавне службе за време вршења јавне
            функције/Чланство у удружењу и органима удружења. Функционер чија
            јавна функција захтева рад са пуним радним временом или стални рад,
            за време вршења јавне функције, не може да оснује привредно друштво,
            односно јавну службу, нити да започне обављање самосталне
            делатности, у смислу закона којим се уређује предузетништво.
            Функционер чија јавна функција захтева рад са пуним радним временом
            или стални рад не може да врши функцију управљања, надзора или
            заступања приватног капитала у привредном друштву, приватној
            установи или другом приватном правном лицу. Изузетно, функционер
            може да врши функцију у органу струковног удружења. Функционер може
            да буде члан органа других удружења уколико Агенција не утврди да
            постоји сукоб интереса. Пренос управљачких права за време вршења
            јавне функције. Функционер је дужан да у року од 30 дана од избора,
            постављења или именовања, пренесе своја управљачка права у
            привредном друштву на правно или физичко лице које није повезано
            лице, да их оно, у своје име, а за рачун функционера, врши до
            престанка јавне функције. Функционер не сме лицу на које је пренео
            управљачка права, односно другом лицу које врши управљачка права у
            привредном друштву, да даје обавештења, упутства и налоге, нити сме
            на други начин преко њега да утиче на вршење права и обавеза у
            привредном друштву. Функционер има право да се обавештава о
            пословању привредног друштва. Изузетно, функционер који поседује
            удео у привредном друштву до 3% није дужан да пренесе своја
            управљачка права на друго правно или физичко лице. Забрана заснивања
            радног односа или пословне сарадње по престанку јавне функције.
            Функционер коме је престала јавна функција, две године по престанку
            функције не може да заснује радни однос, односно пословну сарадњу са
            правним лицем, предузетником или међународном организацијом која
            обавља делатности у вези са функцијом коју је функционер вршио, осим
            по добијеној сагласности Агенције. Ова забрана не односи се на
            функционера изабраног непосредно од грађана. Обавеза пријављивања
            имовине функционера. Функционер је дужан да у року од 30 дана од
            дана избора, постављења или именовања поднесе Агенцији извештај о
            својој имовини и приходима, односно праву коришћења стана за
            службене потребе и о имовини и приходима супружника или ванбрачног
            партнера, као и малолетне деце уколико живе у истом породичном
            домаћинству, на дан избора, постављења или именовања. Функционер је
            дужан да поднесе извештај најкасније до 31. јануара текуће године са
            стањем на дан 31. децембра претходне године, уколико је дошло до
            битних промена у односу на податке из претходно поднетог извештаја.
            Функционер коме је престала јавна функција дужан је да поднесе
            извештај о битним променама у односу на податке из претходно
            поднетог извештаја једном годишње и у наредне две године по
            престанку јавне функције. Наведене обавезе у погледу подношења
            извештаја о имовини не примењују се на функционера који је одборник,
            односно члан управног и надзорног одбора јавног предузећа, установе
            и друге организације чији је оснивач општина или град, нити на
            функционера који је члан управног и надзорног одбора јавног
            предузећа, установе и друге организације чији је оснивач Република,
            аутономна покрајина или град Београд, ако не прима накнаду по основу
            чланства. Изузетно, Агенција може да затражи и од ових функционера
            да поднесу извештај. Поклони. Функционер не сме да прими поклон у
            вези с вршењем јавне функције, изузев протоколарног или пригодног
            поклона, али ни тада ако је у новцу и хартијама од вредности. У
            смислу Закона о Агенцији за борбу против корупције, поклон је новац,
            ствар, право и услуга извршена без одговарајуће накнаде и свака
            друга корист која је дата функционеру или повезаном лицу у вези с
            вршењем јавне функције. Протоколарни поклон је поклон који
            функционер прими од стране државе, њеног органа или организације,
            међународне организације или страног правног лица, који је примљен
            приликом службене посете или у другим сличним приликама. Функционер
            је дужан да протоколарни поклон преда органу надлежном за поступање
            са имовином у јавној својини, изузев ако вредност поклона не прелази
            5% просечне месечне зараде без пореза и доприноса у Републици
            Србији. Функционер не сме да задржи пригодни поклон чија вредност
            прелази 5% просечне месечне зараде без пореза и доприноса у
            Републици Србији, односно пригодне поклоне примљене у току
            календарске године чија укупна вредност прелази износ од једне
            просечне месечне зараде без пореза и доприноса у Републици Србији.
            Функционер коме је понуђен поклон који не сме да прими, дужан је да
            понуду одбије и да саопшти поклонодавцу да поклон, ако га прими,
            постаје јавна својина. Функционер је дужан да у најкраћем року
            поднесе писмени извештај о овом случају непосредно претпостављеном и
            Агенцији. Ако функционер није могао да одбије пријем поклона, дужан
            је да поклон преда органу надлежном за поступање са имовином у
            јавној својини. Функционер је дужан да о сваком поклону у вези са
            вршењем јавне функције обавести државни или други орган,
            организацију или јавну службу у којој врши јавну функцију. План
            интегритета. План интегритета садржи мере правне и практичне природе
            којима се спречавају и отклањају могућности за настанак и развој
            корупције, а нарочито: 1. оцену изложености институције корупцији;
            2. податке о лицу одговорном за план интегритета; 3. опис процеса
            рада, начина одлучивања и утврђивање послова који су нарочито
            подложни корупцији, као и послова или делатности, односно функције
            које функционер не може да обавља за време вршења јавне функције и
            начин њихове контроле; 4. превентивне мере за смањење корупције; 5.
            друге делове плана дефинисане у смерницама за израду и спровођење
            плана интегритета, које израђује и објављује Агенција. План
            интегритета доносе државни органи и организације, органи
            територијалне аутономије и локалне самоуправе, јавне службе и јавна
            предузећа. Превенција корупције. Агенција надзире спровођење
            Националне стратегије за борбу против корупције, акционог плана за
            примену те стратегије и секторских акционих планова. Ради спровођења
            наведене стратегије, Агенција може да подноси иницијативе за измену
            прописа и даје предлоге за спровођење мера из акционог плана за
            примену тестратегије и секторских акционих планова. У обављању
            послова из свог делокруга, Агенција сарађује са научним
            организацијама, средствима јавног информисања и удружењима. Сарадња
            се односи на заједничке активности у спровођењу Националне
            стратегије за борбу против корупције, акционог плана запримену те
            стратегије и секторских акционих планова, програма обуке,
            анализирању стања корупције, спровођењу медијских кампања и других
            активности од значаја за превентивну борбу против корупције.
            Агенција може да учествује у припремању, односно да припрема
            програме обуке о борби против корупције у државним органима и
            организацијама, територијалној аутономији и локалној самоуправи,
            јавним службама и другим правним лицима. Агенција прима представке
            правних и физичких лица, у оквиру своје надлежности. Агенција не
            поступа по анонимним представкама. Агенција је дужна да одговори
            подносиоцу представке о исходу поступка по представци. Агенција
            организује истраживања о стању корупције и борби против корупције,
            прати и анализира статистичке податке, обавља друге анализе и
            истраживања и предлаже измене начина вођења статистичких података од
            значаја за праћење стања корупције. Агенција у сарадњи са надлежним
            државним органима прати и у случају потребе учествује у координацији
            међународне сарадње у борби против корупције коју воде државни
            органи и организације, органи територијалне аутономије и локалне
            самоуправе. Надлежни државни органи дужни су да обавесте Агенцију о
            свим пословима међународне сарадње у борби против корупције.

            <h3>Уставно уређење</h3>

            <ol>
              <li>Појам и материја Устава.</li>
              <li>Почеци и развој уставности у Србији до 1918.</li>
              <li>Уставност у првој југословенској држави.</li>
              <li>Уставност у другој југословенској држави.</li>
              <li>Уставност у трећој југословенској држави.</li>
              <li>Уставна преамбула.</li>
              <li>Начела Устава.</li>
              <li>Република Србија.</li>
              <li>Носиоци суверености.</li>
              <li>Владавина права.</li>
              <li>Подела власти.</li>
              <li>Политичке странке.</li>
              <li>Забрана сукоба интереса.</li>
              <li>Грб, застава и химна.</li>
              <li>Територија и граница.</li>
              <li>Главни град.</li>
              <li>Језик и писмо.</li>
              <li>Световност државе.</li>
              <li>Покрајинска аутономија и локал. самоуправа.</li>
              <li>Заштита држављана и Срба у иностранству.</li>
              <li>Заштита националних мањина.</li>
              <li>Равноправност полова.</li>
              <li>Међународни односи.</li>
              <li>Положај странаца.</li>
              <li>
                Људска и мањинска права и слободе – основна начела, непосредна
                примена зајемчених права, сврха уставних јемстава, ограничења
                људских и мањинских права, забрана дискриминације и заштита
                људских и мањинских права и слобода.
              </li>
              <li>Право на достојанство и слободан развој личности.</li>
              <li>Право на живот.</li>
              <li>Право на неповредивост физичког и психичког интегритета.</li>
              <li>
                Забрана ропства, положаја сличног ропству и принудног рада.
              </li>
              <li>Право на слободу и безбедност.</li>
              <li>
                Уставни режим лишења слободе – поступање са лицима лишеним
                слободе и допунска права у случају лишења слободе без одлуке
                суда.
              </li>
              <li>Уставни режим притвора.</li>
              <li>Право на правично суђење.</li>
              <li>Посебна права окривљеног.</li>
              <li>Правна сигурност у оквиру казненог права.</li>
              <li>Право на рехабилитацију и накнаду штете.</li>
              <li>Право на једнаку заштиту права и на правно средство.</li>
              <li>Право на правну личност.</li>
              <li>Право на држављанство.</li>
              <li>Слобода кретања.</li>
              <li>Неповредивост стана.</li>
              <li>Тајност писама и других средстава општења.</li>
              <li>Заштита података о личности.</li>
              <li>Слобода мисли, савести и вероисповести.</li>
              <li>Положај цркава и верских заједница.</li>
              <li>Приговор савести.</li>
              <li>Слобода мишљења и изражавања.</li>
              <li>Слобода изражавања национал. припадности.</li>
              <li>Подстицање уважавања разлика.</li>
              <li>Забрана изазивања расне, националне и верске мржње.</li>
              <li>Слобода медија.</li>
              <li>Право на обавештеност.</li>
              <li>Изборно право.</li>
              <li>Право на учешће у управљању јавним пословима.</li>
              <li>Слобода окупљања.</li>
              <li>Слобода удруживања.</li>
              <li>Право на петицију.</li>
              <li>Право на уточиште.</li>
              <li>Право на имовину.</li>
              <li>Право наслеђивања.</li>
              <li>Уставни режим права на рад и права на штрајк.</li>
              <li>
                Уставни режим породично-правне заштите – право на закључење
                брака и равноправност супружника, слобода одлучивања о рађању,
                права детета, права и дужности родитеља, правна заштита
                породице, мајке, самохраног родитеља и детета.
              </li>
              <li>Право на правну помоћ.</li>
              <li>
                Уставни режим здравствене и социјалне заштите – здравствена
                заштита, социјална заштита, пензијско осигурање.
              </li>
              <li>
                Право на образовање, аутономија универзитета и слобода научног и
                уметничког стварања.
              </li>
              <li>Право на здраву животну средину.</li>
              <li>Посебна права припадника национа. мањина.</li>
              <li>Економско уређење и јавне финансије.</li>
              <li>Надлежност Републике Србије.</li>
              <li>Положај и надлежности Народне скупштине.</li>
              <li>
                Састав Народне скупштине – избор народних посланика и
                конституисање Народне скупштине, положај народних посланика.
              </li>
              <li>Имунитет народног посланика.</li>
              <li>Начин рада и одлучивања у Народној скупшт.</li>
              <li>Заседања Народне скупштине.</li>
              <li>Право предлагања закона.</li>
              <li>Референдум.</li>
              <li>Распуштање Народне скупштине.</li>
              <li>Положај и надлежности председника Републи.</li>
              <li>Проглашење закона.</li>
              <li>
                Избор, мандат, замењивање председника Реп. и престанак мандата
                председника Републике.
              </li>
              <li>Положај, надлежност, одговорност и састав Владе.</li>
              <li>Избор и трајање мандата Владе.</li>
              <li>Интерпелација.</li>
              <li>Гласање о неповерењу Влади или члану Влад.</li>
              <li>Гласање о поверењу Влади.</li>
              <li>
                Оставка председника Владе и разрешење и оставка члана Владе.
              </li>
              <li>Уставни положај државне управе.</li>
              <li>Уставни положај Заштитника грађана.</li>
              <li>Војска Србије.</li>
              <li>Судови – начела судства.</li>
              <li>Врсте судова – судски систем.</li>
              <li>Избор судија и престанак судијске функције.</li>
              <li>Високи савет судства.</li>
              <li>
                Јавно тужилаштво – положај, надлежност, оснивање и организација.
              </li>
              <li>Републички јавни тужилац.</li>
              <li>Јавни тужиоци и заменици јавних тужилаца.</li>
              <li>Систем одговорности у јавном тужилаштву.</li>
              <li>Државно веће тужилаца.</li>
              <li>Уставни суд – положај и надлежности.</li>
              <li>Поступак оцене уставности и законитости и уставна жалба.</li>
              <li>
                Састав Уставног суда, избор и именовање судија Уставног суда и
                престанак дужности судије Уставног суда.
              </li>
              <li>
                Уставне основе територијалне организације Републике Србије.
              </li>
              <li>
                Аутономне покрајине – појам, оснивање и територија аутономне
                покрајине.
              </li>
              <li>Положај и надлежности аутономних покрајина.</li>
              <li>Финансијска аутономија и правни акти аутономне покрајине.</li>
              <li>
                Локална самоуправа – појам, оснивање, надлежности, органи,
                правни акти и надзор над радом.
              </li>
              <li>Месна самоуправа.</li>
              <li>Сарадња и удруживање локалне самоуправе.</li>
              <li>Заштита локалне самоуправе.</li>
              <li>Финансирање локалне самоуправе.</li>
              <li>Хијерархија правних аката.</li>
              <li>
                Објављивање закона и других општих аката и забрана њиховог
                повратног дејства.
              </li>
              <li>Законитост управе.</li>
              <li>Језик поступка.</li>
              <li>Ванредно стање.</li>
              <li>Ратно стање.</li>
              <li>Промена Устава.</li>
            </ol>
          </section>
        </article>
      </div>
    </main>

    <!-- footer -->
    <footer>
      @ copyright
      <a href="https://github.com/vladimirmaksimovic/" target="_blank"
        >Vladimir Maksimović</a
      >
    </footer>
  </body>
</html>
